 ΚΑΤΗΧΗΣΙΣ Γʹ   
ΤΟΥ ΑΥΤΟΥ ΠΕΡΙ ΤΗΣ ΑΓΙΑΣ ΠΕΡΙΤΟΜΗΣ ΤΟΥ   
ΣΩΤΗΡΟΣ ΗΜΩΝ ΚΑΙ ΕΙΣ ΤΟΝ ΜΕΓ ΑΝ ΒΑΣΙΛΕΙΟΝ   
ΚΑΙ ΠΕΡΙ ΜΕΤΑΝΟΙΑΣ   
Εὐλόγησον, πάτερ.   

    Βασιλέως Δεσπότου περιτομὴν καὶ βασιλείου οἰκέτου αὐτοῦ   (1)
διττήν, ἀδελφοί, πανήγυριν σήμερον ἄγοντες, δεῦτε καὶ ἡμεῖς
βασιλικῶς ἑορτάσωμεν, ἤτοι λαμπραῖς ταῖς ἐννοίαις καὶ καθαρῷ συνειδότι καὶ πράξει θεοφιλεῖ καὶ βίῳ λελαμπρυσμένῳ
χαρμονικῶς ἑορτάσωμεν, τὴν πρέπουσαν γάμοις ἀμιάντοις βασιλικοῖς εὐπρέπειαν ἐνδυσάμενοι, ἵνα ὡς φίλοι καὶ δοῦλοι πιστοὶ τοῦ βασιλέως τῆς δόξης συναριστήσωμεν τῷ ἀθανάτῳ νυμ-
φίῳ καὶ μὴ ἐκβληθῶμεν τῶν ἁγίων γάμων ἐκείνων ῥακκοδυτοῦντες πράξεσιν ἀθεμίτοις καὶ ἀκαθάρτοις ἐννοίαις, μηδὲ χερσὶ
καὶ ποσὶ πεδηθέντες τῇ κολάσει παραδοθῶμεν· «Ἑταῖρε», φησί,   (10)
«πῶς εἰσῆλθες ὧδε μὴ ἔχων ἔνδυμα γάμου;». Ἐνδυσώμεθα
οὖν, ἀδελφοί, μὴ αἰσθητὴν μόνην εὐπρέπειαν, ἣν σύνδουλοι
ἄνθρωποι καθορῶσιν ἁπλῶς, ἀλλὰ καὶ νοητὴν μᾶλλον, ἣν καὶ
Θεὸς τέρπεται καθορῶν, ἣν καὶ αὐτὸς φιλανθρώπως ἐλθὼν καθ’
ἡμᾶς «ἐνεδύσατο καὶ περιεζώσατο». «Ὁ Κύριος», φησίν, «ἐβασίλευσεν, εὐπρέπειαν ἐνεδύσατο, ἐνεδύσατο Κύριος δύναμιν καὶ @1
περιεζώσατο». Τί λέγεις, ὦ θεῖε προφῆτα; Πότε γὰρ ὁ βασιλεὺς
τῆς δόξης οὐκ ἦν βασιλεύς; Πότε δὲ οὐκ εἶχεν εὐπρέπειαν ὁ
«κάλλει ὡραῖος» ἢ πότε δύναμιν οὐκ εἶχεν ὁ τὰς ἄνω κτίσας δυνάμεις καὶ τῷ ῥήματι τῆς δυνάμεως αὐτοῦ φέρων τὰ σύμπαντα   (20)
καὶ πάντα κατέχων δρακὶ καὶ λέγεις ὅτι «ἐβασίλευσε» καὶ ὅτι
«ἐνεδύσατο εὐπρέπειαν καὶ περιεζώσατο δύναμιν»; Ἆρα ἐπίκτητα τούτῳ ταῦτα καὶ παρά τινος δεδομένα ἢ ἀνάρχως σὺν τῷ
Πατρὶ καὶ τῷ Πνεύματι ἔμφυτον εἶχε τὴν βασιλείαν καὶ τὴν
εὐπρέπειαν καὶ τὴν δύναμιν;   (25)
    Οὐ περὶ τῆς θείας καὶ ἀνάρχου αὐτοῦ βασιλείας τε καὶ εὐπρεπείας καὶ δυνάμεως ἔφην ταῦτα, φησίν, ἀλλὰ περὶ τῆς ἐνσάρκου
οἰκονομίας καὶ ἐνανθρωπήσεως αὐτοῦ προφητεύσας, φησίν,
ἔφην ἐγώ, ὅτι ἡ πτωχὴ καὶ ἀπρεπὴς καὶ ἀσθενὴς βρότειος
οὐσία, ἣν προσελάβετο ἐξ ἡμῶν, πλουτήσασα θεότητα «ἐβασίλευσε» καὶ «ἐνεδύσατο εὐπρέπειαν καὶ περιεζώσατο δύναμιν»
μετασχοῦσα θεότητος. Ἐβασίλευσε δὲ καὶ ἐφ’ οἷς βασιλεύειν
οὐκ ἤθελον, Ἰουδαίοις τε καὶ Ἕλλησι καὶ ἐπὶ πᾶσι τοῖς ἔθνεσι,
καὶ πάσης ἀρετῆς εὐπρέπειαν ἐνεδύσατο· «Ἐκάλυψε» γὰρ
«οὐρανοὺς ἡ ἀρετὴ αὐτοῦ καὶ τῆς αἰνέσεως αὐτοῦ πλήρης ἡ γῆ»   (35)
καὶ θεωθεῖσα ἡ σὰρξ αὐτοῦ περιεζώσατο δύναμιν εἰς τὸ ἰᾶσθαι
«πᾶσαν νόσον καὶ πᾶσαν μαλακίαν» καὶ ἀπελαύνειν δαίμονας
καὶ νεκροὺς ἀνιστᾶν.
    Ὁρᾶτε οὖν, ἀδελφοί, πῶς βασιλείαν καὶ δύναμιν καὶ εὐπρέπειαν ἐνεδύσατο ἡ θεία σὰρξ τοῦ λυτρωτοῦ; Ἐπεὶ δὲ «ἔδωκεν»   (40)
ἡμῖν «ἐξουσίαν τέκνα Θεοῦ γενέσθαι», σπεύσωμεν καὶ ἡμεῖς
κατὰ παθῶν βασιλεῦσαι καὶ ἀρετῶν εὐπρέπειαν ἐπενδύσασθαι
καὶ δύναμιν ἀνδρείας καὶ σωφροσύνης περιζώσασθαι, «ὧν χρησιμώτερον οὐδέν ἐστιν ἐν βίῳ ἀνθρώποις». @1
    Εἰ δέ πού τις ἀντερεῖ ὅτι οὐ τῆς ἡμῶν, ἀλλὰ τῆς θείας ἐκείνης   (45)
σαρκὸς ἦν τὸ ἐνδύσασθαι εὐπρέπειαν καὶ περιζώσασθαι δύναμιν, φημὶ κἀγὼ ὅτι ἦν μὲν γὰρ κἀκείνης, ἀλλ’ ἐννοήσωμεν ὅτι
καὶ ἡμῖν κατέλειψε τὴν τοιαύτην εὐπρέπειαν καὶ τὴν δύναμιν—
«ὁ πιστεύων» γάρ, φησίν, «εἰς ἐμέ», δηλονότι ἐν καθαρότητι βίου καὶ τηρήσει τῶν ἐντολῶν μου, «τὰ ἔργα ἃ ἐγὼ ποιῶ κἀκεῖνος   (50)
ποιήσει»—καὶ ὁρῶμεν ὅτι πᾶς ὁ τῶν ἁγίων κατάλογος, ὅσοι
κατὰ παθῶν ἐβασίλευσαν καὶ ἀρετῶν εὐπρέπειαν ἐνεδύσαντο,
εὐθὺς καὶ θεοσημίας περιεζώσαντο δύναμιν καὶ τὰ ἔργα τοῦ
Χριστοῦ καὶ αὐτοὶ ἐπετέλεσαν.
    Τί δὲ ἆρα καὶ ἡ δεσποτικὴ ταύτη ὀκταήμερος περιτομὴ βούλεται ἡμᾶς ἐκπαιδεῦσαι; Τίς ἡ ἀνείκαστος αὕτη καὶ ἄπειρος
συγκατάβασις, ὅτι ὡς κοινὸν παιδίον ἁπλῶς τὴν συνήθη ὀκταήμερον περιτομὴν καὶ αὐτὸς καταδέχεται; Πολλὰ μὲν τῆς συγκαταβάσεως ταύτης καὶ οἰκονομίας τὰ καλὰ καὶ σωτήρια, τέσσαρα δὲ προφανῆ τέως ἐντεῦθεν καλὰ πραγματεύονται, ὧν   (60)
πρῶτον, ἵνα μὴ ἀντίθεος λογισθῇ καὶ παραβάτης τοῦ νόμου·
δεύτερον, ἵνα μὴ δόκησις καὶ φαντασία λογισθῇ αὐτοῦ ἡ σωτήριος σάρκωσις· τρίτον, ἵνα ταπείνωσιν ἡμᾶς ἐκπαιδεύσῃ καὶ
ὑπακοήν· τέταρτον, ἵνα μάθωμεν καὶ ἡμεῖς ἐξ ἑαυτῶν περιτέμνειν καρδίας μνήματα ἐμπαθῆ καὶ σαρκὸς ἡδονάς. Καὶ βεβαιοῖ μου τὸν λόγον ὁ θεῖος Παῦλος λέγων σαφῶς· Περιτομή,
 φησίν, οὐ σαρκός, ἀλλὰ «καρδίας περιτομὴ ἐν πνεύματι, οὐ
γράμματι». Αὕτη γὰρ ἡ τελεία καὶ ἀληθεστάτη καὶ ἁγία περιτομή, ἧς χωρὶς οὐδεὶς ὄψεται τὸν Κύριον· ἄνευ γὰρ ταύτης
οὐδεὶς μοναχός, καὶ τὸ σχῆμα τὸ ἅγιον καὶ ἀγγελικὸν ὠφελήσει ἡμᾶς οὐδαμῶς, ὥσπερ καὶ ἱμάτιόν τις φορέσας βασιλικὸν
οὐ πάντως ἐστὶν ἤδη καὶ βασιλεύς. Βασιλικὸν μὲν γὰρ καὶ ἔνδοξον τὸ ἱμάτιον, ἀλλ’ αὐτὸς ὁ φορῶν κτηνοτρόφος ἢ σκηνορράφος, διὰ φαυλότητα ἴσως καὶ μοχθηρότητα βίου. Οὕτω καὶ @1
ἡμεῖς· καλὸν γὰρ καὶ ἀγγελικὸν καὶ τῆς ἄνω λαμπρότητος   (75)
ἄξιον τὸ ἡμέτερον σχῆμα, ἀλλ’ ἐὰν τοῦτο ῥυπώσωμεν πράξεσιν
ἀθεμίτοις, τί τὸ κέρδος ὅτι σχῆμα φοροῦμεν μοναχικόν;
Ἐντεῦθεν γὰρ οὐ μέγα φρονεῖν δεῖ, ἀλλὰ καὶ πάνυ μᾶλλον φοβεῖσθαι καὶ τρέμειν, ὅτι τὸ μὲν σχῆμα ἅγιον καὶ καλόν, ὁ δὲ
βίος αἰσχρὸς καὶ ἡ προαίρεσις πονηρά, καὶ μήπως ἐν τῇ ἀθανάτῳ ζωῇ προάξωσιν ἡμῶν τινες τῶν κοσμικῶν καὶ αἰσχυνθῶμεν ἡμεῖς καὶ ἡ ἐκείνων καλὴ κοσμικὴ ἀγωγὴ μοναχικὴ καὶ
ἀγγελικὴ λογισθῇ τῷ Θεῷ ἀγγέλοις ἁμιλληθεῖσα, ἡ δὲ ἡμετέρα μοναχικὴ δῆθεν ἀναστροφὴ λογισθῇ κοσμική. Καὶ ταύτην ἐκ
τοῦ θείου Παύλου βεβαιώσω τὴν σύγκρισιν· συγκρίνας γὰρ   (85)
ἐκεῖνος περιτομὴν καὶ ἀκροβυστίαν, ῥᾳδίως φιλοσοφεῖ λέγων
οὕτως· «Περιτομὴ γάρ», φησίν, «ὠφελεῖ, ἐὰν νόμον πράσσῃς·
ἐὰν δὲ παραβάτης νόμου ᾖς, ἡ περιτομή σου ἀκροβυστία γέγονεν· ἐὰν» δὲ πάλιν «ἡ ἀκροβυστία τὰ δικαιώματα τοῦ νόμου φυλάσσῃ, οὐχὶ ἡ ἀκροβυστία αὐτοῦ εἰς περιτομὴν λογισθήσεται;   (90)
Καὶ κρινεῖ <ἡ> ἐκ φύσεως ἀκροβυστία τὸν νόμον τελοῦσα, σὲ τὸν
διὰ γράμματος καὶ περιτομῆς παραβάτην νόμου. Οὐ γὰρ ἡ ἐν
τῷ φανερῷ ἐν σαρκὶ περιτομή, ἀλλ’ <ἡ> ἐν τῷ κρυπτῷ περιτομὴ
καρδίας ἐν πνεύματι, οὐ γράμματι, οὗ ὁ ἔπαινος οὐκ ἐξ ἀνθρώπων, ἀλλ’ ἐκ τοῦ Θεοῦ».   (95)
    Μεταθῶμεν οὖν πρὸς ἡμᾶς, ἀδελφοί, τὴν ἀποστολικὴν ταύτην σύγκρισιν καὶ γνῶμεν ὅτι οὐκ ἐκ τοῦ ὀνόματος οὐδὲ ἐκ τοῦ
σχήματος, ἀλλ’ ἐκ τῶν πράξεων ἕκαστος ἡμῶν ἢ στεφανοῦται
ἢ κατακρίνεται, καὶ σκοπήσωμεν μήπως καὶ ἡμεῖς, διὰ παραβάσεως τῆς ὁμολογίας τῆς ἀποκάρσεως ἡμῶν καὶ διὰ τὸ μὴ περιτέμνειν ἐννοίας καὶ πράξεις ἀφ’ ἡμῶν πονηράς, λογισθῶμεν
ὡς κακοὶ κοσμικοὶ καὶ οὐδὲν ἡμᾶς ὠφελήσει τὸ μοναχοὶ λέγεσθαί τε καὶ φαίνεσθαι, καὶ μήπως πάλιν τινὲς ἐκ τοῦ κόσμου,
καθαρῶς καὶ εὐλαβῶς βιοτεύοντες, τοῖς ἁγίοις μοναχοῖς τῶν @1
αἰωνίων ἀγαθῶν συμμεθέξωσι καί, καθὼς περιτομῆς καὶ ἀκροβυστίας διαφορὰν ὁ Παῦλος ἐθέσπισε, συμβῇ καὶ εἰς ἡμᾶς κατὰ
σύγκρισιν κοσμικῶν τινων εὐλαβῶν.
    Τί δὲ καὶ ὁ στῦλος τῆς Ἐκκλησίας, ὁ τῆς τριάδος ὑπέρμαχος, ὁ θεόβρυτος ποταμὸς τῶν λόγων τοῦ Πνεύματος, ὁ ὑποφήτης τῆς χάριτος, ὁ τῶν κακίστων αἱρέσεων φιμωτής, ὁ ἀστὴρ ὁ   (110)
φανότατος, ὁ λαμπτὴρ ὁ φαιδρότατος, ὁ ἄδυτος ἥλιος τῶν πιστῶν, ὁ ἀρχιερέων καλλωπισμός, τὸ διδασκάλων ὡράϊσμα, ὁ
μοναζόντων κανονισμός, ὁ ἐπίγειος ἄγγελος καὶ οὐράνιος
ἄνθρωπος, ὁ τὸν βίον ἀπολιπὼν σήμερον καὶ πρὸς τὰ ἄνω χωρήσας βασίλεια λέγει Βασίλειος περί τινος δῆθεν μιᾶς ἐκπεσούσης παρθένου; Ἐμοὶ δὲ δοκεῖ ὅτι οὐ περὶ μιᾶς καὶ ἑνὸς προσώπου λέγει παρθένου, ἀλλὰ πᾶσα ψυχὴ παρθενίαν φυλάσσειν
συνταξαμένη Θεῷ καὶ ἐκπεσοῦσα τῆς συνταγῆς, εἴτε ἄρρενος
εἴτε θηλείας, ἐκπεσοῦσα παρθένος εἰκότως ἐστίν, ἧς τὴν πτῶσιν
καὶ τὴν ζημίαν ὁ μέγας οὗτος ἀποδυρόμενος ἔλεγε· «Νῦν   (120)
καιρὸς ἐκβοῆσαι τὸ προφητικὸν ἐκεῖνο λόγιον καὶ εἰπεῖν· “τίς
δώσει τῇ κεφαλῇ μου ὕδωρ καὶ τοῖς ὀφθαλμοῖς μου πηγὴν δακρύων, καὶ κλαύσομαι τοὺς τετραυματισμένους θυγατρὸς λαοῦ
μου;”. Εἰ γὰρ καὶ τούτους βαθεῖα περιέχει σιγὴ καὶ κεῖνται ἅπαξ
κεκαρωμένοι, τῷ δεινῷ καὶ τῷ καιρίῳ τῆς πληγῆς ἀφῃρημένοι   (125)
καὶ αὐτὴν ἤδη τοῦ πάθους τὴν αἴσθησιν, ἀλλ’ οὐχ ἡμᾶς ἀδακρυτὶ παρεῖναι τοσοῦτον πτῶμα χρή. Εἰ γὰρ Ἰερεμίας, φησί,
τοὺς ἐν πολέμῳ τὰ σώματα πεπληγότας μυρίων θρήνων ἀξίους
ἔκρινε, τί ἄν τις εἴποι πρὸς τηλικαύτην ψυχῶν συμφοράν; «Αἱ @1
τραυματεῖαί σου», φησίν, «οὐ τραυματεῖαι» ῥομφαίας, καὶ «οἱ   (130)
νεκροί σου οὐ νεκροὶ πολέμου». Τὸ κέντρον τοῦ ἀληθινοῦ θανάτου, τὴν χαλεπὴν ἁμαρτίαν, ὀδύρομαι καὶ τὰ πεπυρωμένα βέλη
τοῦ πονηροῦ, ψυχὰς ὁμοῦ μετὰ σωμάτων βαρβαρικῶς καταφλέξαντα. Οἶμαι, μεγάλα ἂν στενάξαιεν οἱ τοῦ Θεοῦ νόμοι,
τηλικοῦτον ἄγος ἐπὶ γῆς ἐπιβλέποντες, οἵ γε ἀπαγορεύοντες ἀεὶ   (135)
καὶ βοῶντες, πάλαι μὲν «οὐκ ἐπιθυμήσεις τὴν γυναῖκα τοῦ πλησίον σου», διὰ δὲ τῶν ἁγίων Εὐαγγελίων, ὅτι «πᾶς ὁ» ἐμβλέψας
«γυναικὶ πρὸς τὸ ἐπιθυμῆσαι αὐτὴν ἤδη ἐμοίχευσεν αὐτὴν ἐν τῇ
καρδίᾳ αὐτοῦ», νῦν δὲ ἐφορῶσιν αὐτὴν ἀδεῶς μοιχευομένην,
τήν ποτε τοῦ ἐπουρανίου Δεσπότου νύμφην, ἧς ἡ κεφαλὴ ὁ Χριστός. Πῶς οὖν οὐκ ἂν ἀποφθέγξοιτο ὁ Κύριος πρός τινα τῶν νῦν
ἐν πνεύματι Ἰερεμίου περιπατούντων; «Εἶδες τί ἐποίησέ μοι ἡ
παρθένος τοῦ Ἰσραήλ; Ἐγὼ ἐμνηστευσάμην αὐτὴν «ἐμαυτῷ ἐν
πίστει, ἐν δικαιοσύνῃ καὶ ἐν κρίματι» καὶ ἀφθαρσίᾳ, καθὼς διὰ
Ὠσηὲ τοῦ προφήτου αὐτῇ ἐπηγγειλάμην, αὐτὴ δὲ «ἠγαπήκει   (145)
ἀλλοτρίους» καί, «ζῶντος» ἐμοῦ τοῦ ἀθανάτου «ἀνδρός, μοιχαλὶς χρηματίζει» καὶ οὐ φοβεῖται γενομένη ἀνδρὶ ἑτέρῳ».
Παρθένον τοῦ Ἰσραὴλ ἐνταῦθά μοι νόει τὴν συναγωγὴν τῶν
Ἰουδαίων, τὴν παρὰ πάντα τὰ ἔθνη μνηστευθεῖσαν τῇ πίστει τῷ
Θεῷ καὶ ἀποστᾶσαν ζῶντος Θεοῦ καὶ μοιχευθεῖσαν τῇ πίστει   (150)
ξοάνοις εἰδωλικοῖς. «Ἐξέστη», φησίν, «ὁ οὐρανὸς ἐπὶ τούτῳ καὶ
ἔφριξεν» ἡ γῆ πλεῖον σφόδρα». Πάντως καὶ νῦν ὁ Κύριος λέγει
ὅτι «δύο καὶ πονηρὰ ἐποίησεν» ἡ παρθένος· «ἐμὲ ἐγκατέλιπε»,
τὸν ἀληθινὸν καὶ ἁγίων ψυχῶν ἅγιον νυμφίον, καὶ ἀπέδρα πρὸς
τὸν ἀσεβῆ καὶ παράνομον ψυχῆς ὁμοῦ καὶ σώματος φθορέα. @1   (155)
Ἀπέστη ἀπὸ Θεοῦ σωτῆρος αὐτῆς καὶ «παρέστησε τὰ μέλη
αὐτῆς δοῦλα τῇ ἀκαθαρσίᾳ καὶ τῇ ἀνομίᾳ εἰς τὴν ἀνομίαν»·
«Ἐμοῦ δὲ ἐπελάθετο, λέγει Κύριος, καὶ ὀπίσω τοῦ ἐραστοῦ
αὐτῆς ἐπορεύετο», ἐξ οὗ οὐκ ὠφεληθήσεται».
    Ταῦτα οὖν ὁ θεῖος καὶ μέγας Βασίλειος, ἐκ τῆς ἁγίας καὶ θεοπνεύστου Γραφῆς ἐκλεξάμενος καὶ ἀλληγορήσας, ἔδειξεν ὅσον
κακὸν τὸ ἁμαρτάνειν καὶ ὅτι χωρισμὸς ἀπὸ Θεοῦ πέφυκεν ἡ
ἁμαρτία. Εἶτα πρὸς μετάνοιαν πάλιν καὶ ἐλπίδας χρηστὰς μεταφέρων τὸν λόγον φησὶ ἐπὶ τούτοις πᾶσι· «Μὴ ὁ πίπτων οὐκ
ἀνίσταται ἢ ὁ ἀποστρέφων οὐκ ἐπιστρέφει;». Οὐ γάρ, εἴ τις πέπτωκεν, ὀφείλει καὶ κυλίεσθαι. «Διὰ τί ἀπέστρεψεν» ἡ παρθένος
 «ἀποστροφὴν ἀναιδῆ», καίτοι γε ἀκούσασα τοῦ Χριστοῦ νυμφίου διὰ Ἰερεμίου λέγοντος· «Καὶ εἶπα μετὰ τὸ πορνεῦσαι αὐτὴν
ταῦτα πάντα Πρός με ἀνάστρεψον, καὶ οὐκ ἀνέστρεψεν»· «Μὴ
ῥητίνη οὐκ ἔστιν ἐν Γαλαάδ, ἢ ἰατρὸς οὐκ ἔστιν ἐκεῖ; Διὰ τί οὐκ   (170)
ἀνέβη ἴασις θυγατρὸς λαοῦ μου;». Καὶ πολλὰ ἂν εὕροις ἐν τῇ
θείᾳ Γραφῇ τοῦ κακοῦ ἀλεξήματα, πολλὰ δὲ ἐξ ἀπωλείας εἰς
σωτηρίαν φάρμακα, τὰ περὶ θανάτου καὶ ἀναστάσεως μυστήρια, τὰ περὶ κρίσεως φοβερᾶς καὶ αἰωνίου κολάσεως ῥήματα, τὰ
περὶ μετανοίας καὶ ἀφέσεως ἁμαρτημάτων δόγματα, τὰ μυρία   (175)
ἐκεῖνα τῆς ἐπιστροφῆς ὑποδείγματα, τὴν δραχμήν, τὸ πρόβατον, τὸν υἱὸν τὸν καταφαγόντα τὸν βίον μετὰ πορνῶν, τὸν ἀπολωλότα καὶ πάλιν εὑρεθέντα, τὸν νεκρὸν καὶ πάλιν ἀναζήσαντα· τούτοις χρησώμεθα τοῖς βοηθήμασι, διὰ τούτων τὰς ἑαυτῶν
ψυχὰς ἰασώμεθα».   (180)
    Ταῦτα οὖν, ἀγαπητοί μου ἀδελφοί, ὁ θεοφάντωρ καὶ μέγας
Βασίλειος δι’ ἐμοῦ πρὸς ὑμᾶς διελέξατο σήμερον, τὰ δὲ πρὸ τούτων ἡ τοῦ Σωτῆρος ἡμῶν ἁγία περιτομὴ τὴν ἔννοιαν ἐχαρίσατο. Καὶ οὐδὲν ἐπίπλαστον ἢ ξένον καὶ ἀγνώριστον πρὸς ὑμᾶς @1
διελέχθημεν, ἀλλ’ εἴ τι σωτηριωδῶς ἀπὸ τῆς θείας Γραφῆς ἐδιδάχθημεν, μετανοίας χάριν καὶ ὠφελείας ὑμᾶς ἀνεμνήσαμεν.
Καὶ ὁ μὲν λόγος πρόσωπα διαιρεῖν οὐκ ἐπίσταται, ἀλλὰ πρὸς
πάντας ἁπλῶς διαλέγεται, καὶ τίς μὲν ὑπεύθυνος τοῖς λεγομένοις, τίς δὲ ἀνεύθυνος, ἐκ τῆς ἰδίας συνειδήσεως ἕκαστος τοῦτο
ἐπίσταται. Διὸ παρακαλῶ ὁ μὲν ὑπεύθυνος σπευσάτω εἰς μετάνοιαν καὶ διόρθωσιν βίου, ὁ δὲ ἀνεύθυνος τρεχέτω καλῶς πρὸς
«τὸ βραβεῖον τῆς ἄνω κλήσεως», μνείαν καὶ ὑπὲρ ἡμῶν προσευχόμενος φέρων πρὸς Θεόν, ἵνα πάντες ὁμοῦ καταξιωθέντες τῆς
ἀθανάτου ζωῆς δῶμεν δόξα τῷ Πατρὶ καὶ τῷ Υἱῷ καὶ <τῷ>
ἁγίῳ Πνεύματι καὶ νῦν καὶ τότε καὶ πάντοτε εἰς τοὺς αἰῶνας   (195)
τῶν αἰώνων· ἀμήν. @1

 





ΚΑΤΗΧΗΣΙΣ Δʹ   
ΤΟΥ ΑΥΤΟΥ ΕΓΚΩΜΙΑ ΕΙΣ ΤΗΝ ΑΓΙΑΝ ΥΠΑΠΑΝΤΗΝ   
ΚΑΙ ΠΕΡΙ ΜΕΤΑΝΟΙΑΣ ΚΑΙ ΑΧΡΑΝΤΟΥ   
ΚΑΙ ΘΕΙΑΣ ΚΟΙΝΩΝΙΑΣ   
Εὐλόγησον, πάτερ.   

    Ἀδελφοὶ καὶ πατέρες, μικρὸν ἀπειργήσαντες τοὺς αἰσθητοὺς   (1)
ὀφθαλμούς, τοὺς τῆς διανοίας ἐπάρωμεν καὶ κατίδωμεν νοητῶς
τὴν ἁγνὴν Θεομήτορα. Ἧκε γὰρ ὡς ἔμψυχος οὐρανὸς τὸν ἥλιον
τῆς δικαιοσύνης ἐν ἀγκάλαις φέρουσα, ἵνα φωτίσῃ καὶ θάλψῃ
τοὺς πιστῶς πρὸς αὐτὴν καταφεύγοντας. Εἰ γὰρ ὁ αἰσθητὸς   (5)
ἥλιος οἶδε φωτίζειν καὶ θερμαίνειν καὶ ξηραίνειν καὶ καίειν,
 
πόσῳ γε μᾶλλον οἶδε ταῦτα ἐπιτελεῖν ὁ πρὸ ἡλίου ἥλιος τῆς δικαιοσύνης; Ἧκε καθάπερ στερέωμα τὸ ἄστρον τὸ ἐξ Ἰακὼβ ἐν
ὠλέναις βαστάζουσα, ἵνα, ὥσπερ οἱ μάγοι, καὶ ἡμεῖς τὰς σαρκικὰς ἡδονὰς καταλείψαντες καθαρῶς αὐτῷ ἀκολουθήσωμεν   (10)
καὶ πιστῶς προσκυνήσωμεν. Ἧκεν ὡς κλῖμαξ ἐν αὐτῇ ἐστηριγμένον τὸν Κύριον ἔχουσα, ἵνα στηρίξῃ καὶ σώσῃ ἐκ φθορᾶς @1
τὸ ἀνθρώπινον. Ἧκεν ὥσπερ ὀμβροτόκος νεφέλη σωτήριος τὸν
θεῖον ὄμβρον ἐν τῷ κόλπῳ κατέχουσα, ἵνα λογικὰς γαίας
ὀμβρήσῃ καὶ θρέψῃ ὁμοῦ. Ἧκεν ὡς ἄρουρα θεοφόρος, ὡς δρᾶγμα κρατοῦσα τὸν ζωηφόρον ἄσταχυν, ἵνα θρέψῃ καρδίας πεινώσας αὐτόν. Ἧκεν ὡς πυραμὶς ἔχουσα ἐγκόλπιον τὸν σῖτον
τῆς ζωῆς, ἵνα σιτοδοτήσῃ τοὺς ἔχοντας χρείαν τοῦδε τοῦ σίτου.
Ἧκεν ὡς τράπεζα ἔχουσα ἐν ἑαυτῇ τὸν ἄρτον τῆς ζωῆς, ἐξ οὗ
φαγόντες ἀξίως τινὲς ζήσονται εἰς τὸν αἰῶνα. Ἧκεν ὡς ἄμπελος τὸν βότρυν βαστάζουσα, ἵνα γλεῦκος ποτίσῃ πιστοὺς καὶ
μεθύσῃ αὐτοὺς «ἀπὸ πιότητος οἴκου» αὐτοῦ. Ἧκεν ὡς ἅρμα
ἐποχουμένῳ τῷ Λόγῳ, ἵνα τῆς ἀλογίας τοὺς λογικοὺς ἀπαλλάξῃ ὡς Λόγος καὶ Θεός. Ἧκεν ὡς δάμαλις ἄσπιλος καὶ ἀμνὰς
ὑπεράμωμος τὸν ἀμνὸν φέρουσα τὸν αἴροντα «τὴν ἁμαρτίαν τοῦ   (25)
κόσμου», καὶ «τὸν μόσχον τὸν σιτευτὸν» τὸν τυθέντα διὰ τὸν
 
ἄσωτον υἱόν, λαόν, τὸν νεκρωθέντα τῇ ἀσωτίᾳ καὶ ἀπολωλότα
τῇ ἀκαθαρσίᾳ καὶ πάλιν εὑρεθέντα τῇ μετανοίᾳ καὶ ἐπιστροφῇ.
Ἧκεν ὡς λαβὶς κρατοῦσα τὸν παμφαέστατον ἄνθρακα, ἵνα
ἐμπρήσῃ προθέλυμνον τῶν ἁμαρτιῶν τὴν ἄκανθαν καὶ φωτίσῃ   (30)
φιλάγνους ὡς φίλαγνος καὶ διὰ φιλάγνου τεχθείς. Ἧκεν ὡς
πάγχρυσος λυχνία ἑπτάφωτος καὶ τὸ λαμπάδιον αὐτῆς ἐπάνω @1
κατέχουσα, ἵνα τὴν ὑφήλιον ἅπασαν καταφωτίσῃ φανότατα.
Ἧκεν ὡς κιβωτὸς ἔχουσα ἐν αὐτῇ τὴν πατρικὴν δεξιάν, παρ’ ἧς
αἱ μωσαϊκαὶ πλάκες διαγραφεῖσαι ἐδόθησαν Μωϋσῇ, ἵνα διὰ   (35)
τῆσδε τῆς δεξιᾶς γραφῶσιν ἐν βίβλῳ τῆς ζωῆς οἱ ἄξιοι τῆς ζωῆς.
Ἧκεν ὡς παλάτιον καὶ ὡς βασιλέως καθέδρα καὶ ὡς βασιλὶς
ὡραϊσμένη τὸν βασιλέα τῆς δόξης κρατοῦσα μητροπρεπῶς, ἵνα
καλέσῃ πρὸς βασιλείαν Θεοῦ τοὺς αὐτῆς ἐραστάς.
    Ὁρᾶτε, ἀγαπητοί, πῶς νοητῶς ἡ Θεομήτωρ ἡμῖν ἐμπεφάνισται σήμερον; Ὁρᾶτε τῆς ἑορτῆς ταύτης τὸ ἐξαίρετον, πῶς τὴν
Παρθένον Μαρίαν καὶ μητέρα τοῦ Θεοῦ Λόγου ἡμῖν σήμερον
ἀπεκάλυψε; Διὰ τοῦτο γὰρ πάντως κἀγὼ ὑμῖν εἶπον ἐν τῇ τοῦ
λόγου ἀρχῇ ὅτι ἀπειργήσωμεν μικρὸν τοὺς αἰσθητοὺς ὀφθαλμοὺς καὶ ἐπάρωμεν τοὺς νοητούς, ἵνα ἰσχύσωμεν κατιδεῖν τὴν   (45)
Παρθένον ὡς οὐρανόν, ὡς στερέωμα, ὡς κλίμακα, ὡς νεφέλην,
ὡς ἄρουραν, ὡς πυραμίδα, ὡς τράπεζαν, ὡς ἄμπελον, ὡς
ἅρμα, ὡς δάμαλιν, ὡς λαβίδα, ὡς λαμπάδα, ὡς λυχνίαν, ὡς κιβωτόν, ὡς παλάτιον, ὡς θρόνον καὶ ὡς παντάνασσαν καὶ μετὰ
ταῦτα πάντα καὶ τὸν δίκαιον Συμεὼν καὶ Ἄνναν τὴν ὑποφήτιδα κατοπτεύσωμεν, καὶ τὸν μὲν ἀπόλυσιν ἐξαιτούμενον, τὴν δὲ
ἀνθομολογοῦσαν περὶ τοῦ βρέφους καὶ μαρτυροῦσαν λύτρωσιν
δι’ αὐτοῦ.
    Δεῦτε οὖν, ἀγαπητοί, ἵνα διὰ τοῦ ῥηθέντος ἡλίου τε καὶ ἀστέρος, τοῦ ἐκ παρθενικοῦ στερεώματος φωτοειδῶς ἀναλάμψαντος, φωτισθῶμεν ἐνθέως «φῶς εἰς ἀποκάλυψιν» θεαμάτων
θεοπρεπῶν καὶ «δόξαν» εἰς σωτηρίαν. Καθαρίσωμεν ἑαυτούς,
ἀδελφοί, φιλοπόνως, καθάπερ γεωργοὶ τὰς ἀρούρας αὐτῶν, καὶ
νεώσωμεν ἑαυτοῖς νεώματα, πράξεις ἐνθέους, καὶ σπείρωμεν
δικαιοσύνην ὡς γεωργοὶ σιτοσπόροι, ἵνα ὄμβρος ἡμῖν ἀφέσεως   (60)
ἁμαρτιῶν καὶ ἐλλάμψεως καὶ θεωρίας ἄνωθεν καταβῇ καὶ τὴν
ἄνικμον ὑετίσας καρδίαν ἡμῶν ἐκτέκῃ καὶ βλαστήσῃ χλοηφορίαν πρὸς ζωὴν καὶ τερφθῶμεν ἐντεῦθεν καὶ τραφῶμεν ἀφθάρτως καὶ ζήσωμεν τοιαύτην ζωήν, οἵαν καὶ ἔζησαν οἱ τῆς ζωῆς
ἐρασταί. Θρέψωμεν τὰς καρδίας ἡμῶν μὴ τροφὴν μόνην ῥευστήν, ἀλλὰ καὶ τροφὴν ἄρρευστον καὶ ὄντως ἀληθινήν, ἤγουν ἐκ
τοῦ ἄρτου τῆς ζωῆς τοῦ ἐκ τοῦ οὐρανοῦ καταβάντος, ἐκ τοῦ μόσχου τοῦ σιτευτοῦ τοῦ τυθέντος ὑπὲρ πάντων ἡμῶν, ἐκ τοῦ
ἀμνοῦ τοῦ Θεοῦ τοῦ αἴροντος τὰς ἁμαρτίας τοῦ κόσμου. Εἴ τις
γοῦν τρέφεται ἐκ τοῦ ῥηθέντος ἄρτου καὶ τοῦ μόσχου καὶ τοῦ   (70)
ἀμνοῦ, τὴν ἀληθῆ ὄντως ἑαυτὸν διατρέφει τροφήν· «Ἡ γὰρ
σάρξ μου», φησίν, «ἀληθής ἐστι βρῶσις καὶ τὸ αἷμά μου ἀληθής
ἐστι πόσις. Ὁ τρώγων μου τὴν σάρκα καὶ πίνων μου τὸ αἷμα ἐν
ἐμοὶ μένει κἀγὼ ἐν αὐτῷ».
    Ταύτης οὖν, ἀδελφοί, τῆς ἀληθοῦς βρώσεώς τε καὶ πόσεως   (75)
σπεύσωμεν ἄξιοι ἀναφανῆναι, ἵνα μὴ ἀποθάνωμεν, ἀλλ’ ἵνα
μᾶλλον ἡ ζωή, ἤτοι ὁ Χριστός, μενεῖ ἐν ἡμῖν καὶ ἡμεῖς ἐν αὐτῷ.
Ὥσπερ γὰρ ὁ μὴ μετέχων βρώσεώς τε καὶ πόσεως αἰσθητῆς
ἀποθνῄσκει λιμώττων, οὕτω καὶ ὁ μὴ μετέχων τῆς θείας κοινωνίας τοῦ σώματος τοῦ Χριστοῦ ὄντως λιμῷ τήκεται ψυχικῷ   (80)
καὶ τέθνηκε ζῶν καὶ ἔτι περιὼν ἐν τῷδε τῷ βίῳ κεχώρισται τοῦ
Θεοῦ διὰ τὸ τὰς πράξεις τὰς πονηρὰς προκρίνειν τῆς κοινωνίας @1
τοῦ παναγίου σώματος τοῦ Χριστοῦ. Ὁ δὲ ἀνάξιον ἑαυτὸν καθιστῶν διὰ τὴν μυσαρὰν ἁμαρτίαν καὶ ἀφορίζων ἑαυτὸν τῆς
τοιαύτης μεγαλοδωρεᾶς ἐν τῷδε τῷ βίῳ, πῶς ἐν τῷ μέλλοντι   (85)
κοινωνήσει Θεῷ; Πῶς ὁ ἐνθάδε κεχωρισμένος ἐκεῖσε συναφθῇ
 
τῷ Θεῷ; Πῶς ὁ τὰ ἔργα τοῦ σκότους ἐνθάδε ποιῶν ἐκεῖ τῷ
φωτὶ συναφθῇ; Οὐδεμία γάρ, φησί, «κοινωνία φωτὶ πρὸς σκότος» καὶ αὖθις· «Ἐγώ εἰμι», φησί, «τὸ φῶς τοῦ κόσμου» καὶ «ὁ
ἐμοὶ ἀκολουθῶν οὐ μὴ περιπατήσει ἐν τῇ σκοτίᾳ, ἀλλ’ ἕξει τὸ   (90)
φῶς τῆς ζωῆς», ἤγουν ὁ θέλων ἐμοὶ ἀκολουθεῖν, τῷ φωτί, πρὸς
τὸ φῶς τῆς ζωῆς, ὀφείλει πρῶτον μισῆσαι τὰ ἔργα τοῦ σκότους·
ἐὰν γὰρ μή τις πρῶτον τὰ ἔργα μισήσῃ τοῦ σκότους, τὰ ἔργα
τοῦ φωτὸς ἀγαπῆσαι οὐ δύναται, διότι «πᾶς ὁ φαῦλα πράσσων
μισεῖ τὸ φῶς καὶ οὐκ ἔρχεται πρὸς τὸ φῶς», λέγει Κύριος, «ἵνα   (95)
μὴ ἐλεγχθῶσι τὰ ἔργα αὐτοῦ, ὁ δὲ ποιῶν τὴν ἀλήθειαν ἔρχεται
πρὸς τὸ φῶς, ἵνα φανερωθῶσι τὰ ἔργα αὐτοῦ, ὅτι ἐν τῷ Θεῷ
ἐστιν εἰργασμένα».
    Τί οὖν, φησίν, ἆρα συμφέρει πάντας κατατολμᾶν ἀξίους τε
καὶ ἀναξίους τῆς θείας κοινωνίας; Οὐ τοῦτο λέγομεν, ὅτι δεῖ καὶ   (100)
ἀναξίους μεταλαμβάνειν, ἵνα μή, ὡς γέγραπται, εἰς κρῖμα μεταλαμβάνωσιν, ἀλλ’ ἵνα πρῶτον γένωνται ἄξιοι καὶ εἶθ’ οὕτω
προσίτωσαν.
    Καὶ πότε, φησί, γενήσομαι ἄξιος, ὁ ἐν πολλαῖς ἁμαρτίαις
μεμολυσμένος; Εἰπέ μοι καὶ αὐτός· ἡ ἐν πολλαῖς ἁμαρτίαις μεμολυσμένη γυνὴ πόσων ἐδεήθη ἡμερῶν καθαρθῆναι; Πόσων ὁ
ἄσωτος; Πόσων ὁ λῃστής; Πόσων ὁ τελώνης; Οὐχὶ ἐν μιᾷ καιροῦ ῥοπῇ ἕκαστος τούτων εὗρε τὴν σωτηρίαν; Ναί, φησίν, ἀλλ’
ἐκεῖνοι τὸν Κύριον εἶδον αὐτόπτως καὶ τῆς ἀφέσεως τάχιστα
τῶν ἁμαρτιῶν ἠξιώθησαν.   (110)
    Τί οὖν, οὐ πιστεύεις ὅτι καὶ νῦν ὁ Χριστὸς τοὺς μετανοοῦντας ἀπτώτως δέχεται καὶ καθαίρει καὶ συμπαθεῖ, κἂν μὴ
αὐτόπτως ὁρᾶται; Κἂν γὰρ ἡμεῖς οὐχ ὁρῶμεν αὐτὸν διὰ τὴν
ἀχλὺν τῶν παθῶν ἡμῶν, ἀλλ’ ἐκεῖνος ἡμᾶς καθορᾷ καὶ ἢ ἐλεεῖ
διὰ τὴν μετάνοιαν ἢ ἀποστρέφεται διὰ τὴν ἁμαρτίαν.   (115)
    Ἐὰν ἄρα θελήσῃς καὶ αὐτὸς μετανοῆσαι γνησίως, ἐγὼ πιστεύω ὅτι ἐν τρισὶ καὶ μόναις ἡμέραις ἀναδείκνυσαι ἄξιος τῆς
θείας κοινωνίας χάριτι Χριστοῦ. Τῆς δὲ ῥηθείσης γνησίας μετανοίας τὸν τρόπον πρόσχες καὶ ἄκουσον· ἐξομολόγησαι
καλῷ πνευματικῷ πατρὶ τὰς ἁμαρτίας σου ἐν πολλῇ ταπεινώσει ὡς ὑπεύθυνος καὶ κατάδικος· ἐξομολόγησαι δὲ καὶ καθ’
αὑτόν σου ἐν τῷ κελλίῳ σου τῷ τὰ πάντα εἰδότι Θεῷ, ἵνα,
ὡς λέγει Δαβίδ, ἀφήσῃ τὴν ἀσέβειαν τῆς καρδίας σου· στέναξον ἀπὸ καρδίας καὶ τύψον τὸ στῆθος, τὸν ἐντεῦθεν δικαιωθέντα τελώνην μιμούμενος, καὶ εἰ οὐ δύνασαι δακρῦσαι, κἂν τὸ   (125)
μέτωπον προσερείσας τῇ γῇ, τύπτε καὶ λέγε· «Ἥμαρτόν σοι,
Κύριε», συγχώρησόν μοι καὶ ἄξιον τῆς μετοχῆς τῶν θείων σου
μυστηρίων ἀνάδειξόν με· πολλαὶ γὰρ αἱ ἁμαρτίαι μου, ἀλλὰ
ταύτας προσάγω τῷ ἀμετρήτῳ ἐλέει σου. Ἐλέησόν με συντόμως ὡς τοὺς ὁμοίους ἐμοί, τὴν πόρνην καὶ <τὸν> ἄσωτον σὺν   (130)
τῷ τελώνῃ καὶ τῷ λῃστῇ.
    Ταῦτα οὖν ἐν ἡμέραις τρισὶ τρίτον ἐκτελῶν ἐφ’ ἑκάστης
ἡμέρας καὶ νυκτὸς ἐν καρδίᾳ συντετριμμένῃ θάρσει, ἀδελφέ, @1
ἀκούων ὅτι «καρδίαν συντετριμμένην καὶ τεταπεινωμένην ὁ
Θεὸς οὐκ ἐξουδενώσει». Οὕτω γοῦν περὶ τῶν προημαρτημέ-   (135)
νων δεηθείς, ὁλοκαρδίως δεήθητι καὶ αὖθις τῆς τοῦ Θεοῦ βοηθείας, ἵνα ἀσφαλῶς καὶ ἀμολύντως βιοτεύσῃς τὸν ἐπίλοιπον τῆς
ζωῆς σου χρόνον, καὶ δὸς λόγον τῷ Θεῷ τοῦ μηκέτι ἁμαρτῆσαι
καὶ εἰ οὕτω ποιήσεις, ἐγώ σοι ὁ ταπεινὸς μετὰ Θεὸν ἐγγυῶμαι
καὶ προτρέπομαι ὅτι διὰ τὸ θεῖον καὶ ἄπειρον καὶ τριαδικὸν   (140)
ἐνούσιον ἔλεος μετὰ τρεῖς ἡμέρας τοῦ κυριακοῦ καὶ παναγίου
σώματος καὶ αἵματος καταξίωσαι καὶ ἔκτοτε σὺν Θεῷ «μετὰ
φόβου Θεοῦ καὶ πίστεως εἰς ἄφεσιν ἁμαρτιῶν καὶ ζωὴν αἰώνιον» μεταλάμβανε καὶ ῥύθμιζέ σου τὸν βίον πρὸς καθαρὰν πολιτείαν, ἵνα μὴ ψεύστης τῶν ὑποσχέσεων καὶ λήθαργος ἀναφανῇς τῷ Θεῷ καὶ αὖθις ἀφορισθῇς τῆς θείας κοινωνίας καὶ
λάβῃ παρρησίαν ὁ ἐχθρὸς καὶ ποιήσῃ σου «τὰ ἔσχατα χείρονα
τῶν πρώτων», ὡς μηδὲ τῇ πολλῇ ταύτῃ συγκαταβάσει βελτιωθέντος πρὸς τὸ κρεῖττον, ὅτι οὐκ ἐν χρόνοις ἢ καιροῖς, ἀλλ’ ἐν
τρισὶ καὶ μόναις ἡμέραις οἰκονομίᾳ τινὶ θεϊκῇ πρὸς τὴν ἁγίαν   (150)
μετάληψιν κατηξιώθης καὶ λέλυσαι.
    Καὶ τοῦτο ἐγὼ οὐκ ἐξ οἰκείας διανοίας ἢ αὐθεντίας, οὐδὲ
τοὺς θείους διακρούων κανόνας τολμήσας διέγραψα, ἀλλ’ ἡ
τοῦ Σωτῆρος ἡμῶν θεία περὶ τοῦ ἀσώτου παραβολὴ σαφεστάτως καὶ δικαιοτάτως ἡμᾶς ταῦτα ἐμυσταγώγησεν. Ἐκεῖνος   (155)
γὰρ ὁ ἄσωτος υἱὸς πρόσωπον φέρει παντὸς ἀνθρώπου ζήσαντος
ἐν ἀσωτίᾳ καὶ μακρυνθέντος τοῦ ἀθανάτου Πατρὸς καὶ Θεοῦ
καὶ αὐλισθέντος μετὰ δαιμόνων, πονηρῶν πολιτῶν, καὶ τὸν
πλοῦτον ἐκεῖνον τὸν θεῖον καὶ πατρικόν, τὸν διὰ τοῦ θείου βαπτίσματος υἱοθετοῦντα ἡμᾶς, κακῶς δαπανήσαντος καὶ καταφαγόντος μετὰ πορνῶν καὶ ἀσελγῶν τὸν βίον τὸν πατρικὸν τῆς
ἀθανάτου ζωῆς· εἶτα ἐπιστρέψει πρὸς Θεὸν ἀξίαν ἐπιστροφήν·
οὐ πολλῶν δεῖται ἡμερῶν τῷ εὐσπλάγχνῳ τῇ φύσει προσδεχθῆναι πατρί, ἀλλ’ ἅμα τοῦ μετανοῆσαι καὶ ἀναστῆναι τῆς
ἁμαρτίας καὶ ἐπιστρέψαι καὶ εἰπεῖν τὸ «ἥμαρτον, πάτερ» καὶ τὰ   (165)
ἑξῆς, προσδέχεται τῷ πατρὶ καὶ ἐνδύεται τὴν πρώτην στολήν,
 δηλαδὴ τὴν τοῦ θείου βαπτίσματος χάριν, ἣν ἀπεδύσατο δι’
ὑπερβολὴν ἀσωτίας καὶ μολυσμῶν (ὢ τῆς ζημίας!) καὶ ἣν διὰ
τῆς μετανοίας πάλιν ἐνδύεται (ὢ τῆς χαρᾶς!), καὶ ἀρραβῶνα
τῆς αἰωνίου ζωῆς δακτύλιον, χάριν πνεύματος θείου, ἐν τῇ χειρὶ   (170)
τῆς ψυχῆς δέχεται τάχιστα καὶ τοῦ μόσχου τοῦ σιτευτοῦ καταξιοῦται τῆς βρώσεως.
    Ἡ δὲ πρὸς Θεόν, ὡς ἔφημεν, ἀξία ἐπιστροφή, πρῶτόν ἐστι
μνήμη ἀγαθὴ καὶ ζῆλος ἁγίων δούλων Θεοῦ· «Πόσοι μίσθιοι
τοῦ πατρός μου», δοῦλοι Θεοῦ, «περισσεύουσιν» ἄρτον θεοπρεπῆ, «ἐγὼ δὲ» παντὸς ἀγαθοῦ «λιμῷ ἀπόλλυμαι; Ἀναστὰς»
γοῦν ἐκ τῆς μυσαρᾶς ἁμαρτίας ἐπιστρέψω, μετανοήσω τῷ Θεῷ
«καὶ ἐρῶ αὐτῷ· πάτερ», Κύριε, «ἥμαρτον εἰς τὸν οὐρανὸν καὶ
ἐνώπιόν σου» καὶ «οὐκέτι εἰμὶ ἄξιος κληθῆναι υἱός σου». Ἰδοὺ
τέτταρα καλά· ἀνάστασις, ἐπιστροφή, ἐξομολόγησις καὶ ταπείνωσις. «Ποίησόν με», φησίν, «ὡς ἕνα τῶν μισθίων σου». Διὸ καὶ
οὐχ ὡς μίσθιος κατὰ τὴν αἴτησιν, ἀλλὰ μᾶλλον ὡς κληρονόμος
εἰσδέχεται καὶ ὡς υἱὸς διαδράσας γυμνὸς καὶ ἐλθὼν ἐκ χώρας
βαρβαρικῆς ἐνδύεται καὶ ὑποδύεται παρευθὺς καὶ διακοσμεῖται
φαιδρῶς ὡς υἱὸς ἐκ μακρόθεν ἐλθὼν καὶ θύεται δι’ αὐτὸν «ὁ μόσχος ὁ σιτευτὸς» καὶ τῆς τραπέζης καταξιοῦται συντόμως τῆς
πατρικῆς. Τίς ἆρα ἐλεήσειεν ἂν τὸν ἐν τοιαύτῃ καὶ τηλικαύτῃ
θείᾳ φιλανθρωπίᾳ μὴ προσδραμόντα τῇ μετανοίᾳ, ἀλλ’ ἐμμένοντα δεδουλωμένον τῇ ἁμαρτίᾳ καὶ «τῇ ἀνομίᾳ εἰς τὴν ἀνομίαν» καὶ φιλονεικοῦντα δουλεύειν ἀεὶ τῇ ἁμαρτίᾳ καὶ δοῦλον   (190)
εἶναι τῆς ἁμαρτίας, ὡς μὴ ἀκούσαντά ποτε τοῦ λαλοῦντος ὅτι
«πᾶς ὁ ποιῶν τὴν ἁμαρτίαν δοῦλός ἐστι τῆς ἁμαρτίας»; Οὐ μετέχει τραπέζης δεσποτικῆς, οὐ τρέφει ψυχὴν βρῶσιν οὐράνιον,
ἀλλὰ τρέφει τὴν σάρκα τροφὴν φθοροποιὸν καὶ αἰσχραῖς ἡδοναῖς καὶ ὑστερεῖται ἐντεῦθεν τῆς θείας κοινωνίας καὶ γίνεται βόσκημα παθῶν ὀλεθρίων καὶ σκορπίζει ἀσώτως τὸν πλοῦτον
τὸν πατρικὸν καὶ συνάγει χόρτον καὶ ξύλον καὶ καλάμην, ἅτινά
εἰσι πυρὸς ἀναλώματα καὶ ζωῆς ὑστερήματα.
    Εἰ οὖν ὅλως ἐρᾷς τῆς ἀθανάτου ζωῆς καὶ τῶν φρικτῶν μυστηρίων τοῦ σώματος τοῦ Χριστοῦ, μετανόησον, ἄνθρωπε, καθ’   (200)
ὃν τρόπον σοι ἀνωτέρω διέγραψα, καὶ ἐν τρισὶν ἡμέραις τῆς θερμῆς μετανοίας σου καὶ σὲ δέχεται Θεός, ὡς Θεὸς τῶν μετανοούντων, δι’ οὗ σοι κἀγὼ τὴν θείαν κοινωνίαν προέτρεψα θαρρικῶς, ἵνα καὶ ἐν τῷ νῦν καὶ ἐν τῷ μέλλοντι αἰῶνι μένῃς ἐν τῷ
Χριστῷ καὶ ὁ Χριστὸς μετὰ σοῦ. Καὶ ἐάν τις ἡμῖν ἐγκαλέσῃ διὰ   (205)
τὴν πολλὴν συγκατάβασιν καὶ τὴν σύντομον λύσιν σου, ὑπὲρ
σοῦ τε καὶ ἐμοῦ ἀπολογήσομαι αὐτῷ ὅτι κρεῖσσον μετάνοια
εἰλικρινὴς τριῶν ἡμερῶν τῷ Θεῷ ἢ ἄνοια καὶ ἀμέλεια τριῶν
ἐνιαυτῶν. Τοῦτο δὲ καὶ οἱ ἅγιοι Πατέρες καὶ ὁ θεῖος Χρυσοστόμος καὶ ὁ μέγας ἐξεῖπε Βασίλειος, ὅτι τῷ ἀμελεῖ καὶ ῥαθύμῳ   (210)
οὐδὲν ἀπὸ τοῦ πολλοῦ χρόνου τῆς ἀφορίσεως προσγενήσεται
κέρδος, τῷ δὲ ὀξέως μετανοοῦντι καὶ τάχιον προσήκει εἶναι δεκτόν. Καὶ αὕτη μὲν ἡ ἐμὴ ὑπὲρ σοῦ τε καὶ ἐμοῦ ἀπολογία τοῖς
ἴσως ἐγκαλοῦσιν ἡμῖν. Τοῖς δὲ ἔτι φθονοῦσι καὶ ἀπαρεσκομένοις τὴν τοιαύτην οἰκονομίαν τῆς συντόμου δοχῆς σου, ἣν προσεδέχθης δι’ ἐπιστροφῆς ἀξιεπαίνου, ἀπολογεῖται ὑπὲρ σοῦ ὁ πα- @1
νελεήμων ἐκεῖνος, ὁ τοῦ ἀσώτου πατήρ, ὅτι οὐ φθονεῖν οὐδὲ
ἐγκαλεῖν, ἀλλ’ «εὐφρανθῆναι καὶ χαρῆναι ἔδει» μᾶλλον, ὅτι
οὗτος ὁ υἱός μου «νεκρὸς ἦν καὶ ἀνέζησε, καὶ ἀπολωλὼς ἦν καὶ
εὑρέθη»· αὐτῷ δὲ [***   (220)
    <ἡ δόξα καὶ τὸ κράτος ...> @1

(52) ΚΑΤΗΧΗΣΙΣ ΚΘʹ   
ΤΟΥ ΑΥΤΟΥ ΒΡΑΧΕΑ ΠΕΡΙ ΥΠΑΚΟΗΣ, ΕΓΚΡΑΤΕΙΑΣ ΤΕ   
ΚΑΙ ΥΠΟΜΟΝΗΣ ΚΑΙ ΤΑΠΕΙΝΩΣΕΩΣ   
Εὐλόγησον, πάτερ.   

    Ἀδελφοὶ καὶ πατέρες, ἐν ταῖς παρελθούσαις ἡμῶν κατηχήσεσι διαφόρως περὶ ὑπακοῆς ἐμνειάσαμεν, ἄρτι δὲ καὶ ἰδικῶς
βραχέα περὶ ταύτης εἰπεῖν προεθυμήθημεν. Οὐ μὴν δὲ ἀλλὰ καὶ
τὰς αὐτῆς συμμετόχους, ἐγκράτειαν, ὑπομονὴν καὶ ταπείνωσιν,
διὰ παραδείγματος παραστήσομεν. Ὥσπερ γὰρ ὁ θέλων οἰκοδομῆσαι ἀσφαλέστατον οἶκον ἀσφαλῶς τοῦτον οἰκοδομῆσαι οὐ
δύναται, ἐὰν μὴ βαθύτατον καὶ ἀσφαλέστατον πρῶτον κατορύξῃ θεμέλιον, οὕτω καὶ ὁ θέλων ἀσφαλέστατον οἶκον οἰκοδομῆσαι ἀρετῶν καὶ πρὸς ὕψος προκόψαι ἀρετῶν προκόψαι οὐ
δύναται, ἐὰν μὴ πρῶτον θεμέλιον κτήσηται ὑπακοὴν καὶ δεύτερον ὄρδινον κτήσῃ ἐγκράτειαν, τρίτον δὲ καὶ τέταρτον ὑπομονὴν καὶ ταπείνωσιν καὶ ἐπάνωθεν τούτων, ὅσα ἂν καὶ δυνηθῇ
κατορθώματα κτίσαι καὶ εἰς ὅσον ἂν ὕψος ἀνέλθῃ, οὐδεμίαν
οὐδέποτε ὑποστήσεται πτῶσιν, ἀλλὰ πάγια καὶ ἄπτωτα ἐπάνω
τοῦ τετραδόμου θεμελίου τούτου διαμείνουσι διὰ παντός· ὅσα   (15)
δὲ τὸν ῥηθέντα τετράδομον θεμέλιον μὴ ἔχουσι, σαθρὰ καὶ
εὐκατάλυτα καὶ ὡς ἐπὶ ψάμμου εὔπτωτα· πάσης γὰρ ἁμαρτίας
καὶ πάσης κακίας πρωτεύει παρακοὴ καὶ γαστρὸς τυραννὶς καὶ @1
διὰ τούτων θνητοὶ πάντες γεγόναμεν—παρακοὴ γὰρ θείας
ἐντολῆς καὶ βρῶσις καρποῦ—θνητὸς καὶ ὁ προπάτωρ καὶ ἡμεῖς   (20)
οἱ ἐξ αὐτοῦ πάντες γεγόναμεν. Καὶ ὥσπερ πάσης κακίας πρωτεύει παρακοὴ καὶ γαστρὸς ἡδονή, οὕτω καὶ πάσης ἀρετῆς πρωτεύει ἐγκράτεια καὶ ὑπακοή. Διὸ καὶ ὁ Κύριος ἡμῶν, τὰ καθ’
ἡμῶν ὑπὲρ ἡμῶν ἀναλαβόμενος, γέγονεν «ὑπήκοος» τῷ Πατρὶ
αὐτοῦ «μέχρι θανάτου» καὶ ἀναιρῶν τὴν ἀναιροῦσαν διὰ παρακοῆς τὸν ἄνθρωπον ὑπέδειξε τοῖς βουλομένοις προκόπτειν εἰς
ἀρετὴν ἐξ ὑπακοῆς ἄρχεσθαι αὐτῆς· ἐπεὶ δὲ ἡ παρακοὴ τοῦ
Ἀδὰμ θάνατον εἰς τὸν κόσμον εἰσήγαγε, τοῦ δὲ Χριστοῦ ὑπακοὴ ζωὴν ἀντεισήγαγε, συνοπτικῶς οἱ Πατέρες τὴν ὑπακοὴν
ζωὴν ἐκάλεσαν, τὴν παρακοὴν δὲ θάνατον ἐπωνόμασαν. Ζωὴ   (30)
γὰρ ὁ Χριστός· «Ἐγώ εἰμι», φησίν, «ἡ ἀλήθεια καὶ ἡ ζωή». Διὸ
καὶ ὁ ἔχων ὑπακοὴν πρὸς τὸν ἑαυτοῦ προεστῶτα τῷ Χριστῷ
ὑπακούει καὶ ὁ μὴ ἔχων ὑπακοὴν τῷ Χριστῷ παρακούει· καὶ
τοῦτο Χριστὸς ἐπιβεβαιῶν ἔλεγεν· «ὁ ἀκούων ὑμῶν ἐμοῦ ἀκούει καὶ ὁ ἀθετῶν ὑμᾶς ἐμὲ ἀθετεῖ· ὁ δὲ ἐμὲ ἀθετῶν ἀθετεῖ τὸν   (35)
ἀποστείλαντά με». Ὁρᾷς τίνι παρακούεις ὁ παρακούων, ὅτι οὐ
τοῦ προεστῶτος ἁπλῶς, ἀλλὰ καὶ Θεοῦ Πατρὸς παρακούεις καὶ
Σωτῆρος Χριστοῦ;
    Τί οὖν, φησίν, εἰ οὐκ ἔστι κατὰ Θεὸν ὁ προεστὼς καὶ ἐπιτάσσει κακῶς πρὸς ἀπώλειαν ἐμήν τε καὶ αὐτοῦ, ἆρα ἐνδέχεταί με   (40)
τούτῳ ὑπακούειν; Ἐὰν πρὸς ἀπώλειαν σήν τε καὶ αὐτοῦ ἐπιτάσσῃ σε, μὴ ἁπλῶς παρακούσῃς, ἀλλὰ καὶ φύγε ἀπ’ αὐτοῦ, ὅσον
ἰσχύς. Ἐὰν δὲ κατὰ Θεὸν ὁ ἐπιστάτης σού ἐστι, μὴ διστάσῃς,
κἄν σοι φανῇ τὸ ἐπίταγμα ἐναντίον· οὐδὲν γὰρ ἐναντίον ὁ κατὰ
Θεὸν ἐπιτάσσει ποτέ. Εἰ δέ που καὶ ἐναντίον σοί τι προσεπιτάξει, νόει ὅτι πειράζει σε, εἰ σῴζεις ὑπακοήν, ὥσπερ κἀκεῖνος ὁ
μέγας ἐξεπείραζε προεστὼς τὸν ἐργάτην τῆς ὑπακοῆς καὶ “εἰ @1
ἀγαπᾷς σου”, φησί, “τὸ παιδίον, βάλε αὐτὸ εἰς τὸν καιόμενον
φοῦρνον”· ὃς καὶ πληρώσας τηνικαῦτα τὸ προσταττόμενον, τὴν
ὑπακοὴν ἐπλήρωσε καὶ τὸ πῦρ τῆς καυστικῆς φύσεως ἐπελάθετο καὶ τὸ παιδίον ἀσινὲς διεσῴζετο καὶ Θεὸς δοξαζόμενος ἔστεφεν ἀοράτως τῆς ὑπακοῆς τὸν πρόμαχον. Μὴ ἆρα κακῶς ὁ ἐπιτάξας ἐπέταξεν ἢ μὴ ὁ ὑπακούσας ἀκαίρως ὑπήκουσε καὶ οὐχὶ
μᾶλλον ἑκάτεροι τὴν θείαν εὐμένειαν ἐπεσπάσαντο; Μᾶλλον δὲ
μὴ καὶ Θεὸς ἀκαίρως ἐπείραζε τὸν Ἀβραὰμ σφάξαι τὸν υἱὸν   (55)
αὐτοῦ τὸν ἀγαπητόν;
    Τοιγαροῦν καὶ σὺ αὐτός, ἀδελφέ, ὅτε προστάσσει σε ὁ προεστὼς καῦσαι τὸ στρῶμά σου εἴτε τὰ ἐνδύματά σου ἢ χαλάσαι
τὸ κάλλιστον τοῦτο οἴκημα ἢ ἐκκόψαι τὸ δένδρον ἐκεῖνο τὸ κάρπιμον ἢ ἄλλο τι τοιοῦτον δῆθεν παράφορον, μὴ εἴπῃς ὅτι παρετράπη ὁ ἐμὸς ἐπιστάτης καὶ ἐπιτάσσει τὰ ἔκφρονα, καὶ τίς χρεία
ἀκούειν με τὰ τούτου παράφρονα, ἀλλὰ προθύμως καὶ ἀπεριέργως μᾶλλον ἐκτέλει τὸ προσταττόμενον, καθὼς καὶ ὁ μέγας Βασίλειος διακελεύεται· «πᾶσαν», φησί, «εὐπείθειαν» τῷ προε-
στῶτι προσοίσουσι «καὶ οὐχὶ τὸν λόγον τῶν ἐπιταγμάτων ἀπαιτήσουσιν, ἀλλὰ τὸ ἔργον τῶν ἐπιταχθέντων ἐπιτελέσουσιν».
Ὁρᾷς πῶς καὶ ὁ μέγας οὕτως πατὴρ τὴν ἀπερίεργον ὑπακοὴν
νομοθετεῖ, εἰδὼς ὅτι ὁ κατ’ ἀλήθειαν ὑπακούων οὐ πολυπραγμονεῖ τὸ ἐπιταχθέν, ἀλλὰ προθύμως ἐπιτελεῖ τὸ προσταττόμενον;   (70)
    Καὶ ταῦτα μὲν περὶ ὑπακοῆς τῆς αἰτίας πάντων τῶν καλῶν.
Καλὴ δὲ καὶ ἡ σύμμετρος καὶ κατὰ Θεὸν νηστεία καὶ ἐγκράτεια, ὡς λιπαίνουσα τὴν ψυχὴν καὶ τὸ σῶμα μαραίνουσα. Καλὴ
δὲ καὶ ἡ κατὰ Θεὸν ὑπομονὴ ὡς ψυχῆς πεπτωκυίας ἀνάκτησις, @1
δι’ ἧς μαρτύρων καὶ ὁσίων καὶ τῶν λοιπῶν ἁγίων πρὸς Θεοῦ   (75)
ἐστέφθησαν τάγματα καὶ ἐν τῇ ὑπομονῇ αὐτῶν ἐκτήσαντο τὰς
ψυχὰς αὐτῶν, καθὼς καὶ ἐδιδάχθησαν. Καλὴ δὲ καὶ ἡ μακαρία
ταπείνωσις, ὅτι «πᾶς ὁ ταπεινῶν ἑαυτὸν ὑψωθήσεται», ὅτι Χριστοῦ μαθητὴς ὁ ταπεινὸς ἀναδείκνυται· «Μάθετε», φησίν, «ἀπ’
ἐμοῦ, ὅτι πρᾷός εἰμι καὶ ταπεινὸς τῇ καρδίᾳ, καὶ εὑρήσετε ἀνάπαυσιν ταῖς ψυχαῖς ὑμῶν». Καλὸν τὸ ἐνθυμεῖσθαι συχνῶς καὶ
λέγειν πρὸς Θεόν· «Κύριε, σῶσόν με ἕνεκεν τοῦ ἐλέους σου»· συχνῶς γὰρ ἡμῶν μεμνημένων Θεοῦ, συχνοτέρως καὶ αὐτὸς μέμνηται ἡμῶν.
    Ἰδοὺ τὰ ἀκροθίνια καὶ μητρῷα πασῶν τῶν ἀρετῶν κεφαλαιωδῶς ἀνεμνήσαμεν, ὑπακοήν, ἐγκράτειαν, ὑπομονὴν καὶ ταπείνωσιν καὶ μνήμην Θεοῦ· ὧν γένοιτο ἐραστὰς καὶ ἐργάτας
ἀναδειχθῆναι ἡμᾶς καὶ διὰ στενῆς πύλης καὶ τεθλιμμένης βαδίσαι ὁδοῦ καὶ χωρῆσαι εἰς τὸ πλάτος τῶν οἰκτιρμῶν τοῦ Θεοῦ·
αὐτῷ ἡ δόξα εἰς τοὺς αἰῶνας· ἀμήν. @1   (90)

(55) ΚΑΤΗΧΗΣΙΣ ΛΒʹ   
ΤΟΥ ΑΥΤΟΥ ΠΕΡΙ ΤΟΥ ΑΣΩΤΟΥ ΚΑΙ ΟΤΙ ΑΠΟΓΙΝΩΣΚΕΙΝ   
ΟΥ ΔΕΙ, ΑΛΛ’ ΕΠΙΣΤΡΕΦΕΙΝ ΓΝΗΣΙΩΣ, ΚΑΙ ΤΙ ΕΣΤΙΝ   
ΑΡΧΗ ΜΕΤΑΝΟΙΑΣ   
Εὐλόγησον, πάτερ.   

    Ἀδελφοὶ καὶ πατέρες, καλὸν σὺν Θεῷ ἤδη τέλος ὁ τελευταῖος ἡμῶν λόγος κατέλαβε, καλῷ συναντήματι τὸ πυξίδιον
τοῦτο συνήντησε περατούμενον, καλόν, ὅτι καλὸν τῆς μετανοίας τὸ χρῆμα καθέστηκε, καλὸν δὲ καὶ μακάριον τέλος κατέλαβεν, ὅστις ἐν μετανοίᾳ τὸ τέλος κατέλαβεν. Ἡ γὰρ παροῦσα ἡμέρα σάλπιγγος δίκην πάντα περιηχούσης τὰ πέρατα
συγκαλεῖται πρὸς μετάνοιαν ἅπαντας. Καὶ ὥσπερ πρὸ πολέμου σάλπιγξ προευτρεπίζει στρατιώτας πρὸς πόλεμον, οὕτω
καὶ ἡ παροῦσα ἡμέρα σαλπίζει καὶ προλέγει μὲν διὰ τῶν θείων εὐαγγελίων τῆς τοῦ ἀσώτου παραβολῆς τῆς μετανοίας τὸ   (10)
χρήσιμον, προλέγει δὲ καὶ τῆς νηστείας τὴν ἔλευσιν· μετάνοια
γὰρ καὶ νηστεία ἱερὰ ξυνωρὶς καὶ πανάμωμος, ὧν χωρὶς ὀλίγοι οἱ σῳζόμενοι. Διὸ καὶ ὡς σάλπιγξ πανεύσημος ἡ θεία
φωνὴ πάσῃ ἀκοῇ τρανῶς ἐξηχεῖ σήμερον κηρύττουσα τὴν μετάνοιαν καὶ προκηρύττουσα τὴν νηστείαν, ὥσπερ καὶ πάλαι   (15)
διὰ Ἰωὴλ προεκήρυττε λέγουσα· «Σαλπίσατε σάλπιγγι ἐν
Σιών», «ἁγιάσατε νηστείαν». @1
    Τί ἐστιν «ἁγιάσατε νηστείαν»; Ἤγουν ἀπὸ παθῶν καθαριεύθητε, ὥσπερ καὶ τῷ Μωσεῖ ἔλεγεν ὁ Θεός· «Καταβὰς διαμάρτυρε τῷ λαῷ» τούτῳ «καὶ ἔστωσαν ἕτοιμοι εἰς τὴν ἡμέραν τὴν   (20)
τρίτην». Καὶ «κατέβη Μωϋσῆς ἀπὸ τοῦ ὄρους καὶ ἡγίασε» τὸν
λαόν. Πῶς ἡγίασε; Διετάξατο καθαριεύειν καὶ ἀπέχεσθαι καὶ
τῶν νομίμων αὐτῶν γυναικῶν—«γίνεσθε», φησίν, «ἕτοιμοι
τρεῖς ἡμέρας, μὴ προσέλθητε γυναικὶ»—καὶ ἡγίασεν αὐτούς.
Ὥστε ἁγιάζεται νηστεία, ὅτε ὁ νηστεύων ἐκ παντὸς καθαριεύει   (25)
κακοῦ· νηστεύουσι γὰρ καὶ δαίμονες, νηστείαν δὲ οὐχ ἁγιάζουσι
καὶ μένουσι πάλιν δαίμονες. Ἐπεὶ δὲ ἡμεῖς διὰ βρώσεως ἡδονήν, τῆς τοῦ ξύλου φημί, πρὸς ἄνοιαν ἐξεπέσαμεν καὶ τῇ ἀσωτίᾳ
συνεκυλίσθημεν καὶ φλεγμαινούσαις σηπεδόσιν ἁμαρτιῶν τὴν
ψυχὴν κατετρώσαμεν, νηστείας λοιπὸν καὶ μετανοίας ἡμῖν ἐξεδόθησαν φάρμακα, ἐνδίκως ἀναλογοῦντα τῶν σηπεδόνων τὰ
αἴτια· φάρμακον γὰρ τῆς παραβατικῆς βρώσεως ἐκείνης νηστεία, ἀνοίας δὲ μετάνοια. Διὸ καὶ ὁ Σωτὴρ πρὸ πάσης δημηγορίας ἢ θεοσημίας προὔθηκε τὴν μετάνοιαν. «Μετανοεῖτε»,
φησίν, «ἤγγικε γὰρ ἡ βασιλεία τῶν οὐρανῶν». Εἰ οὖν ἔκτοτε   (35)
ἤγγικεν ἡ βασιλεία, πρὸ χιλίων πεντακοσίων τῆς συντελείας
ἐτῶν, τί ἂν εἴποιμεν ἄρτι περὶ αὐτῆς; Ἐὰν εἴποιμεν ὅτι «ἐγγύς
ἐστιν ἐπὶ θύραις» καὶ ἔφθασεν ἤδη, οὐ διαψευσόμεθα. Διὸ καὶ
περισσοτέρας σπουδῆς χρεία λοιπὸν πρὸς μετάνοιαν καὶ
μᾶλλον, ἐὰν κρινώμεθα ὑπὸ τοῦ συνειδότος ἡμῶν ὅτι διεζεύχθημεν τοῦ φιλανθρώπου Πατρὸς καὶ ἐμακρύνθημεν Θεοῦ πρὸς
ἀκάθαρτον χώραν παθῶν καὶ τὸν πλοῦτον τὸν πατρικὸν ἀσώτως ἐδαπανήσαμεν καὶ ἀκαθάρτου πολίτου, δαίμονος, εἰς
ἀγρὸν συνεβοσκήθημεν χοίροις ἡδονήν, ἁμαρτίαν, ξυλοκεράτων ἀπλήστων, λιπαίνοντα μὲν ψυχῆς φάρυγγα πρὸς ἀπώλειαν, ἄπληστον δὲ διαμένουσαν τῶν κερατίων ταῖς ἡδοναῖς· μὴ
ἐναπομείνωμεν τῇ ξενιτείᾳ, μὴ κρατηθῶμεν τῇ ἐσχάτῃ ταύτῃ
πτωχείᾳ, μὴ ἀπελπίσωμεν ὡς πολλὰ μακρυνθέντες καὶ πολλὰ
τὸν πατέρα λυπήσαντες, μὴ διστάσωμεν ὡς τὴν οὐσίαν αὐτοῦ
κακῶς δαπανήσαντες, μήπως οὐ προσδέξηται ἡμᾶς ἐπιστρέφοντας. Μετρητὴ γὰρ ἡ κακία καὶ ἡ ἁμαρτία ἡμῶν, οἵα καὶ ὅση καθέστηκεν, ἐκείνου δὲ τὸ ἔλεος ἄμετρον καὶ ἀπέραντον καὶ οὐ μό-
νον ἀνονειδίστως ἐπιστρέφοντας πρὸς αὐτὸν ἡμᾶς δέχεται,
ἀλλὰ καὶ τὴν πρώτην κατακοσμήσειε τῆς υἱοθεσίας στολήν. Διὸ
μὴ ἐπιλαθώμεθα «τοῦ πλούτου τῆς χρηστότητος αὐτοῦ», μὴ γενώμεθα ἄστοργοι, μὴ φανῶμεν ἀμνήμονες. Μνησθῶμεν αὐτοῦ
καὶ τῶν συνδούλων ἡμῶν ἀγγέλων καὶ ἁγίων, τῆς ἀκηράτου
ἐκείνων καὶ ἀλήκτου τρυφῆς λάβωμεν μνήμην. Ἀρχὴ γὰρ μετανοίας μνήμη ἐστὶν ἀγαθή. Διὸ καὶ μνησθεὶς εἶπε· «Πόσοι μί-
σθιοι τοῦ πατρός μου περισσεύουσιν ἄρτων, ἐγὼ δὲ λιμῷ ἀπόλλυμαι»; Καὶ εὐθὺς ἡ ἐκ τῆς ἁμαρτίας ἀνάστασις καὶ ἐπιστροφὴ
ἀμετάτρεπτος· «Ἀναστὰς» οὖν, φησί, «πορεύσομαι πρὸς τὸν
πατέρα μου». Εἶτα ἡ ἐξομολόγησις καὶ ἡ συντριβὴ τῆς καρδίας
μετὰ πολλῆς ταπεινώσεως· «Ἥμαρτον», φησί, «πάτερ, εἰς τὸν
οὐρανὸν καὶ ἐνώπιόν σου» καὶ «οὐκέτι εἰμὶ ἄξιος κληθῆναι υἱός   (65)
σου· ποίησόν με ὡς ἕνα τῶν μισθίων σου».
    Ἔδειξε γοῦν ὁ Σωτὴρ ἡμῶν διὰ τῆς τοῦ ἀσώτου παραβολῆς
τί δεῖ λέγειν καὶ δρᾶν τὸν θέλοντα μετανοεῖν, ὅτι ἀνάστασιν ἐκ
τοῦ τῆς ἁμαρτίας πτώματος καὶ ἐπιστροφὴν καὶ ὁλοκάρδιον
ἐξαγόρευσιν, δι’ ὧν καὶ προσδέχεται τῷ εὐσπλάγχνῳ πατρὶ καὶ   (70)
κοσμεῖται βασιλικῶς τὰ θεία χαρίσματα καὶ καταξιοῦται τοῦ
τεθυμένου «μόσχου τοῦ σιτευτοῦ», σώματος τοῦ Χριστοῦ, καὶ
«χαρὰ γίνεται ἐν οὐρανῷ» τῇ τούτου εὑρέσει καὶ μετανοίᾳ. @1
    Ἐγὼ δέ, τίμιε πάτερ καὶ αὐτάδελφε κῦρι Ἰωάννη, πρὸς σὲ
καὶ πρὸς τὴν ὑπὸ σὲ θεοσύλλεκτον συνοδίαν ταῦτα πάντα κατὰ   (75)
τὴν ὑμῶν πανόσιον κέλευσιν γράψας καὶ στείλας δοκῶ ἐνηχεῖσθαι τὸ φάσκον ῥητόν· «Ὁ διδάσκων τὸν ἕτερον σεαυτὸν οὐ διδάσκεις;». Ὅμως, ἐπεὶ οὐκ ἀπ’ ἐμαυτοῦ πρὸς τὸ ταῦτα γράψαι
κεκίνημαι, ἀλλ’ ἐπίταγμα ὑμέτερον καὶ ὑπακοὴν σὺν Θεῷ καὶ
εὐπείθειαν ἐξεπλήρωσα συγγραψάμενος ταῦτα καὶ στείλας   (80)
ὑμῖν, οἶμαι ὅτι οὐδὲν ἐγκλήματος, μᾶλλον δὲ οὐχ ἁμαρτήσω
εἰπεῖν ὅτι οὐκ ἐμά, ἀλλὰ Πνεύματος ἁγίου ῥήματα γράψας
ἔστειλα ὑμῖν. Οἶδε γὰρ Πνεῦμα Θεοῦ, ὡς καὶ ἐπὶ Βαλαάμ, κατά
τινα οἰκονομίαν καὶ διὰ ἀναξίων λαλεῖν.
    Διὰ τοῦτο γοῦν, κῦρι ἀδελφέ, ὡς ῥήματα θεῖα λοιπὸν μὴ κατόκνει ἐξᾴδειν ταῦτα τοῖς ὑπὸ σὲ ἀδελφοῖς καὶ μὴ εἴπῃς ἐν τῇ
καρδίᾳ σου, “τίς ἡ ἐντεῦθεν ὠφέλεια, ἐπεὶ οὐ καρποῦνταί τινες”·
κἂν γὰρ μὴ πάντες καρπῶνται, πάντως κἂν ὀλίγοι ἐκ τῶν πολλῶν, μᾶλλον δὲ κἂν ἕνα ἐκ τῶν πολλῶν ὠφελήσῃς, καὶ τοῦτο
πολύ, ὅτι καὶ μιᾶς ψυχῆς, ὡς ἀκούομεν, οὐκ ἀντάξιος ὁ κόσμος.   (90)
Εἰ δ’ ἴσως οὐδεὶς ὁ προσέχων, οὐδεὶς ὁ ἀκούων ἢ ὠφελούμενος,
οὐδ’ οὕτω σε δεῖ κατοκνεῖν καὶ σιωπᾶν, ἀλλ’ ὡς ἄοκνός τις διανομεὺς διανέμειν, καθὼς προσετάγης, τὸ δεσποτικόν σου ἀργύριον τοῖς τραπεζίταις, ὅτε δὲ ἥξει ὁ Κύριος τοῦ ἀργυρίου, οἶδεν
αὐτὸς πῶς συλλέξει τὸ ἑαυτοῦ, σὲ δὲ ὡς διανείμαντα τοῦτο καὶ   (95)
τὸ σαυτοῦ ἐκπληρώσαντα ἀνεύθυνον ἀποδείξει.
    Ταῦτα δὲ καὶ τὰ τοιαῦτα καὶ πρὸς σὲ λέγω ἐκ φιλαδέλφου
καρδίας καὶ πρὸς τοὺς μετὰ σὲ κατὰ καιρὸν καὶ καιροὺς διαδεχομένους τὴν ἡγεμονίαν τῶν ἀδελφῶν. Εἰ δέ πού τις τύχῃ τῶν
ἐμπαθῶν καὶ ῥαθύμων τῶν κατ’ ἐμὲ καὶ ἀμελῶν καὶ ὑπὸ τῆς   (100)
ἰδίας κρινόμενος συνειδήσεως οὐ δύναται λέγειν καὶ κατηχίζειν @1
τοῖς ὑπ’ αὐτὸν «τὰ σωτηρίας ἐχόμενα», ἵνα τί ἄρχει λοιπὸν καὶ
οὐ φοβεῖται καὶ τρέμει καὶ τῆς ἀρχῆς ἀφ’ ἑαυτοῦ αὑτὸν μεθιστᾷ,
διανοούμενος μήπως ὁρᾶται Θεῷ πλανῶν καὶ πλανώμενος καὶ
ἑτέρας διὰ τῆς ἑαυτοῦ ἐμπαθείας προσαπολέσῃ ψυχάς, ἃς καὶ   (105)
ἐκζητήσει Θεὸς ἐκ τῶν τούτου χειρῶν, καθὼς καὶ προηπείλησεν, «ἰδού», λέγων, «ἐγὼ ἐπὶ τοὺς ποιμένας καὶ ἐκζητήσω τὰ
πρόβατά μου ἐκ τῶν χειρῶν αὐτῶν», ὅτι «οὐκ ἐξεζήτησαν», φησίν, «οἱ ποιμένες τὰ πρόβατά μου, καὶ ἐβόσκησαν ἑαυτούς, τὰ δὲ
πρόβατά μου οὐκ ἐβόσκησαν»;   (110)
    Ταῦτα δὲ λέγομεν, οὐχ ἵνα λυπήσωμεν, ἀλλ’ ἵνα διὰ τὸν θεσμὸν τῆς ἀγάπης ὠφελήσωμεν μᾶλλον καὶ μὴ ἀπατήσωμεν.
Γένοιτο δὲ καὶ ὑμῖν τε καὶ ἡμῖν τούσδε τοὺς λόγους ἐγκάρπους
γενέσθαι καὶ ἔργῳ ἐκπληρῶσαι καὶ ἀρθῆναι τῶν κάτω καὶ ἀναπτῆναι πρὸς τὰ ἄνω καὶ ζῶσα γενέσθαι θυσία εὐάρεστος Θεῷ   (115)
καὶ φιλῆσαι αὐτὸν καὶ φιληθῆναι ὑπ’ αὐτοῦ, ὅτι καὶ αὐτὸς τοὺς
αὐτὸν φιλοῦντας ἀγαπᾷ, καὶ δοξάσαι αὐτὸν καὶ δοξασθῆναι ὑπ’
αὐτοῦ, ὅτι καὶ αὐτὸς τοὺς αὐτὸν δοξάζοντας ἀντιδοξάζειν ὑπέσχετο, καὶ τυχεῖν αὐτοῦ καὶ τῆς αὐτοῦ βασιλείας καὶ τῶν αὐτοῦ
ἀγαθῶν καὶ τῆς ἀλήκτου ζωῆς, ὅτι αὐτός ἐστιν ἡ ζωὴ καὶ ἡ   (120)
αἰτία τοῦ παντὸς ἀγαθοῦ, ὁ ἐν Τριάδι ὑμνούμενος καὶ προσκυνούμενος καὶ δοξαζόμενος πάντοτε νῦν καὶ ἀεὶ καὶ εἰς τοὺς
αἰῶνας τῶν αἰώνων· ἀμήν.