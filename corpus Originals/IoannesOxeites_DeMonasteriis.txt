Τοῦ ἁγιωτάτου καὶ μακαριωτάτου πατριάρχου Ἀντιοχείας κυροῦ
Ἰωάννου τοῦ ἐν τῇ Ὀξείᾳ νήσῳ ἀσκήσαντος λόγος περὶ τοῦ ὅτι οἱ τὰ
μοναστήρια διὰ δωρεῶν λαμβάνοντες εἴτε ἀρχιερατικῶν εἴτε βασιλικῶν καὶ
ἐκ τῶν μοναστηρίων κέρδη ἔχοντες ἀσεβοῦσιν.
Ὁ δὲ λόγος ἐν προοιμίοις περὶ τῆς μοναχικῆς πολιτείας διαλαμβάνει.   (5)
ὅλος ἐν κεφαλαίοις δεκαοκτὼ συμπληρούμενος.

(1)     αʹ. Ὁ Κύριος καὶ Θεὸς ἡμῶν Ἰησοῦς Χριστὸς κλίνας οὐρανοὺς   (55)
καὶ καταβὰς ἐπὶ σωτηρίᾳ τῶν ἀνθρώπων, σαρκωθείς τε ἐκ Πνεύματος @1
ἁγίου καὶ Μαρίας τῆς ἀειπαρθένου καὶ ἀληθοῦς θεοτόκου καὶ
σωματικῶς ἡμῖν κατὰ τὴν προφητείαν συναναστραφεὶς λόγῳ τε καὶ
ἔργῳ τὴν ὁδὸν τῆς σωτηρίας καθυποδείξας ἡμῖν καὶ διὰ τοῦ τιμίου
αὐτοῦ σταυροῦ καὶ τοῦ ζωοποιοῦ θανάτου καταργήσας τὸν τὸ κράτος   (60)
ἔχοντα τοῦ θανάτου, τουτέστι τὸν διάβολον, καὶ τῇ δυνάμει τῆς
τριημέρου αὐτοῦ ἀναστάσεως ἐκ νεκρῶν τῶν ᾅδου δεσμῶν ἐλευθερώσας τὸ
γένος ἡμῶν, πρὸς τοὺς οὐρανούς τε οὓς οὐκ ἔλιπεν ἐπανέρχεσθαι
μέλλων, ἔφη τοῖς ἁγίοις αὐτοῦ μαθηταῖς καὶ ἀποστόλοις· Πορευθέντες,
μαθητεύσατε πάντα τὰ ἔθνη, βαπτίζοντες αὐτοὺς εἰς τὸ ὄνομα τοῦ   (65)
Πατρὸς καὶ τοῦ Υἱοῦ καὶ τοῦ ἁγίου Πνεύματος· καὶ οὐκ ἔστη μέχρι
τούτου, ἀλλ’ ἐπήγαγε· διδάσκοντες αὐτοὺς τηρεῖν πάντα ὅσα
ἐνετειλάμην ὑμῖν, δεικνὺς ὅτι οὐ μόνον διὰ τοῦ ἁγίου βαπτίσματος,
ἀλλὰ καὶ διὰ τῆς ἐργασίας τῶν ἐντολῶν ἡ εἰς αὐτὸν πίστις βεβαιοῦται.
Ἐκεῖνοι δὲ ἐξελθόντες, φησίν, ἐκήρυξαν πανταχοῦ, τοῦ Κυρίου   (70)
συνεργοῦντος καὶ τὸν λόγον βεβαιοῦντος διὰ τῶν ἐπακολουθούντων
σημείων.
    Τῷ παντοδυνάμῳ τοίνυν αὐτοῦ νεύματι τοῦ θείου κηρύγματος τὸν
τοῦ κόσμου γῦρον διαλαβόντος καὶ πάντων τῶν ἐθνῶν τῇ ἀτελευτήτῳ αὐτοῦ
βασιλείᾳ ὑποταγέντων, οὐκ ἔμελλε ταῦτα πρᾴως οἴσειν ὁ φθόνος ἤτοι   (75)
ὁ τοῦ φθόνου πατήρ, ὁ ἀρχέκακος δράκων, ἀλλ’ ὁρῶν τὸν ἄνθρωπον,
ὃν δι’ ἀπάτης τοῦ παραδείσου ἐξέωσεν, εἰς οὐρανοὺς ἀνερχόμενον,
πάντα λίθον ἐκίνησε, τὸ τοῦ λόγου, τὴν ἐξαφθεῖσαν πίστιν κατασβέσαι
φιλονεικῶν, πρῶτον μὲν διὰ τῶν ἀκαθάρτων αὐτοῦ ὀργάνων, βασιλέων
φημὶ καὶ ἀρχόντων τῶν ἔτι τῇ πλάνῃ αὐτοῦ δεδουλωμένων, τοὺς   (80)
ἁπανταχοῦ πιστοὺς διώκων καὶ παντοιοτρόπως καταφονεύων· ἔπειτα τοῦ
θείου κηρύγματος ὑπερισχύσαντος, τῇ ἀμάχῳ δηλαδὴ τοῦ διωκομένου
δυνάμει, καὶ αὐτῶν τῶν τῆς γῆς βασιλέων ἐπιλαβομένου, οὐδ’ οὕτως
ἀπέγνω ὁ πονηρὸς δαίμων ἐκεῖνος, ἀλλὰ καὶ αὖθις διὰ τῶν κατὰ
καιροὺς ὑπ’ αὐτοῦ καὶ τῶν αὐτοῦ βεβήλων σκευῶν ἀναφυομένων αἱρέσεων   (85)
 ἐπειρᾶτο τὴν ἁγίαν ἀνατρέψαι πίστιν.
    Ὡς δὲ καὶ οὕτως ὑπὸ τῶν ἁγίων πατέρων ἡμῶν τῶν εἰς τοῦτο κατὰ
καιροὺς συντρεχόντων ἀπεκρούσθη ὥσπερ τι μηχάνημα τείχους 
ὀχυρωτάτου καὶ αἱ κατὰ τῆς πίστεως ἐξέλιπον αὐτοῦ ῥομφαῖαι εἰς
τέλος ἑτέραν ἦλθεν ὁδόν, λέγω δὴ τὴν τοῦ παναγίου βαπτίσματος   (90)
ὑπέρθεσιν, τοὺς πιστοὺς ἀναπείθων περὶ τὰ ἔσχατά που τῆς ἑαυτῶν
ζωῆς τῷ θείῳ τελειοῦσθαι βαπτίσματι. Ὡς δὲ ἑώρων οἱ τρισόλβιοι
πατέρες ἡμῶν καὶ τῶν ἀποστόλων διάδοχοι τὴν ἐκ τούτου τῇ ἁγίᾳ
καθολικῇ καὶ ἀποστολικῇ ἐκκλησίᾳ γινομένην βλάβην, ζημιουμένην αὐτὴν
δηλονότι τὰ ἴδια τέκνα διά τε αἰφνιδίων θανάτων διά τε πολέμων   (95)
ναυαγίων τε καὶ λοιπῶν συμπτωμάτων, ἔνστασιν ἰσχυρὰν ἐνεδείξαντο
καὶ κατὰ τῆς τοιαύτης τοῦ ἐχθροῦ μηχανουργίας καὶ διὰ τῶν
θεοπνεύστων αὐτῶν διδασκαλιῶν καὶ συγγραμμάτων, ἐξ ὧν εἰσι τὸ Ὁ
μὲν σοφὸς Σολομὼν καὶ τὸ Χθές, τῇ λαμπρᾷ τῶν φώτων ἡμέρᾳ καὶ τὰ
τούτων ἀκόλουθα, πάντας ἀνέπεισαν νηπίους βαπτίζεσθαι καὶ διὰ τῶν   (100)
γονέων αὐτῶν καὶ τῶν ἐκ τοῦ θείου βαπτίσματος ἀναδόχων χριστιανικῶς
ἀνατρέφεσθαι.
    Ὡς δὲ καὶ τοῦ τοιούτου σκοποῦ ἀπέτυχεν ὁ μιαρὸς δαίμων
ἐκεῖνος τὴν τῶν χριστιανῶν πολιτείαν διαφθεῖραι ἐσπούδασεν· ἐγίνωσκε
γὰρ ὁ δόλιος ὅτι ἡ πίστις χωρὶς τῶν ἔργων νεκρά ἐστιν. Ἀλλὰ καὶ   (105)

οὕτως ἡ τῶν τοῦ ᾅδου πυλῶν κατισχύουσα ἁγία ἐκκλησία ὑπερίσχυσε τῶν
αὐτοῦ σοφισμάτων καὶ τῶν ὑπ’ αὐτοῦ ἐνεργουμένων καὶ τὴν μετάνοιαν
ἀπαγορευόντων. Οἱ γὰρ ἅγιοι πατέρες ἡμῶν, μετανοίας τρόπους
ἐκθέμενοι καὶ ἐπιτιμίων ἰδέας ἀναλόγους τοῖς τῶν ἀνθρώπων
ἁμαρτήμασιν, ἔσπευδον δι’ αὐτῶν ἀνακαθαίρειν τὸ σῶμα τῆς ἐκκλησίας   (110)
καὶ τὴν ὑπὸ τῶν ἁμαρτιῶν συγχωσθεῖσαν χάριν τοῦ ἁγίου βαπτίσματος
τοῖς πιστοῖς ἀνακαλεῖσθαι πάλιν· ὅθεν καὶ τῶν μετανοούντων οἱ δῆμοι
ταῖς ἐκκλησίαις προσφεύγοντες καὶ τὰς ἐπιτιθεμένας αὐτοῖς ἐπιτιμίας
καταδεχόμενοι, τὰς ἀφεσίμους λύσεις ἐλάμβανον. Ἀλλ’ ὅμως ἡ τοῦ
διαβόλου καὶ τῶν σὺν αὐτῷ ἀκαθάρτων πνευμάτων ἐπήρεια τὴν τοῦ βίου   (115)
θάλασσαν ἐκταράσσουσα καὶ αὐτοὺς δὴ τοὺς μετανοοῦντας, πρὸ τοῦ
διανύσαι τὸν χρόνον τῆς ἐπιτιμίας τῶν προγεγονότων αὐτοῖς
ἁμαρτημάτων, ἑτέρων ἁμαρτιῶν κύμασι κατεβάπτιζεν.
(2)     βʹ. Ἐπεὶ οὖν λίαν ἐργῶδες καὶ δυσκατόρθωτον, ἵνα μὴ λέγω   (120)
ἀδύνατον, τοῖς πᾶσιν ἐφάνη τὸ τῇ θαλάσσῃ τοῦ βίου ἐμπλέοντας
ἀβρόχους διατηρεῖσθαι, ἤκουον δὲ τοῦ Θεοῦ καὶ Σωτῆρος ἡμῶν ἐν τοῖς
ἁγίοις καὶ ἀχράντοις αὐτοῦ εὐαγγελίοις λέγοντος· Οὐδεὶς δύναται δυσὶ
κυρίοις δουλεύειν, ἢ γὰρ τὸν ἕνα μισήσει καὶ τὸν ἕτερον ἀγαπήσει ἢ
ἑνὸς ἀνθέξεται καὶ τοῦ ἑτέρου καταφρονήσει· οὐ δύνασθε θεῷ δουλεύειν   (125)
καὶ Μαμωνᾷ, καὶ πάλιν· Εἴ τις θέλει ὀπίσω μου ἐλθεῖν ἀπαρνησάσθω
ἑαυτὸν καὶ ἀράτω τὸν σταυρὸν αὐτοῦ καὶ ἀκολουθείτω μοι, καὶ
πάλιν. Εἴ τις ἔρχεται πρός με καὶ οὐ μισεῖ τὸν πατέρα αὐτοῦ καὶ τὴν
μητέρα, ἔτι δὲ καὶ τὴν ἑαυτοῦ ψυχήν, οὐ δύναταί μου εἶναι μαθητής, καὶ
αὖθις· Ὁ φιλῶν πατέρα ἢ μητέρα ὑπὲρ ἐμὲ οὐκ ἔστι μου ἄξιος καὶ ὁ   (130)
ἀγαπῶν υἱὸν ἢ θυγατέρα ὑπὲρ ἐμὲ οὐκ ἔστι μου ἄξιος καὶ ὃς οὐ
λαμβάνει τὸν σταυρὸν αὐτοῦ καὶ ἀκολουθεῖ ὀπίσω μου οὐκ ἔστι μου
ἄξιος· καὶ πρὸς τοὺς εἰπόντας αὐτῷ· Ἰδοὺ ἡμεῖς ἀφήκαμεν πάντα καὶ
ἠκολουθήσαμέν σοι, τί ἄρα ἔσται ἡμῖν; φησίν· Ἀμήν, λέγω ὑμῖν ὅτι
ὑμεῖς οἱ ἀκολουθήσαντές μοι, ἐν τῇ παλιγγενεσίᾳ ὅταν καθίσῃ ὁ υἱὸς   (135)
τοῦ ἀνθρώπου ἐπὶ θρόνου δόξης αὐτοῦ, καθίσεσθε καὶ ὑμεῖς ἐπὶ δώδεκα
θρόνους, κρίνοντες τὰς δώδεκα φυλὰς τοῦ Ἰσραήλ, καὶ πᾶς ὃς ἀφῆκεν
οἰκίαν ἢ πατέρα ἢ μητέρα ἢ ἀδελφοὺς ἢ γυναῖκα ἢ τέκνα ἢ ἀγροὺς
ἕνεκεν ἐμοῦ καὶ τοῦ εὐαγγελίου ἑκατονταπλασίονα λήψεται καὶ ζωὴν
αἰώνιον κληρονομήσει. Ταῦτα τοίνυν καὶ τὰ τούτων ἀκόλουθα ἀκούοντες   (140)
οἱ πιστοὶ καθ’ ἑκάστην ἡμέραν ἀνὰ τὰς ἐκκλησίας τῆς οἰκουμένης
ἀναγινωσκόμενα, ἤρξαντο ἀναχωρεῖν, ὅσοι δηλαδὴ τῷ θείῳ φόβῳ
γεγόνασι κάτοχοι, καὶ τὰ ὄρη καταλαμβάνειν καὶ ἀσκητικῶς ἑαυτοὺς
γυμνάζειν· τῆς δὲ φήμης αὐτοὺς φανεροποιούσης, ἐφοίτων πρὸς αὐτοὺς
πολλοὶ ἐξ ὧν τινες τὸ ἀγαθὸν μιμούμενοι εἵλοντο τούτοις συζῆν   (145)
καὶ λοιπὸν ἤρξαντο κατ’ ὀλίγον πληθύνεσθαι καὶ μοναστήρια
ὀνομάζεσθαι. Ἐκ τῆς Αἰγύπτου μάλιστα τοῦ ἀγαθοῦ τούτου
ἀπαρξαμένου καὶ πανταχοῦ τῆς οἰκουμένης διαδοθέντος, καθώς φησιν ὁ
μέγας Ἀθανάσιος ἐν τοῖς προοιμίοις τοῦ βίου τοῦ μεγάλου Ἀντωνίου
καὶ ὁ ὁσιομάρτυς πατὴρ ἡμῶν Θεόδωρος ὁ Στουδίτης ἐν τῇ θείᾳ   (150)
ὑμνολογίᾳ τῇ πρὸς πάντας τοὺς ἁγίους αὐτῷ μελισθείσῃ καὶ πλεῖστοι
ἕτεροι. @1
(3)     γʹ. Αὐξανομένου τοίνυν καὶ ἐπιδιδόντος ὁσημέραι τοῦ θείου τῶν   (154)
μοναζόντων τάγματος ἀνὰ τὸν κόσμον ὅλον, ἔδοξε τῇ τῆς καθ’ ἡμᾶς   (155)
ἱεραρχίας θεσμοθεσίᾳ μετὰ τὰς ἱερὰς εὐθὺς τελειώσεις τελεστικὴν καὶ
αὐτοῖς δωρήσασθαι χάριν καὶ ἀφιερωτικῆς ἐπικλήσεως καὶ ἱερουργικῆς
αὐτοὺς ἀξιῶσαι τελετουργίας, ὡς καὶ ὁ μέγας Διονύσιος τὸ τῆς
μοναχικῆς τελειώσεως μυστήριον ἐκτιθέμενος καὶ τὴν αὐτοῦ θεωρίαν
πλατύτερον ἐπεξηγούμενος διασαφεῖ· ἐν οἷς καὶ τὴν μετὰ τὰς   (160)
ἱερατικὰς εὐθὺς τελειώσεις τάξιν τε καὶ στάσιν τούτοις ἀπονεμηθῆναί
φησι, τὴν δὲ μετὰ ταύτην τῷ πιστοτάτῳ λαῷ.
(4)     δʹ. Ἔστιν οὖν ἡ δηλωθεῖσα τῶν μοναχῶν ἱερὰ τελετὴ ὡς ἐν   (164)
ὑπομνήσεως λόγῳ κατὰ μίμησιν τοῦ θείου βαπτίσματος, ἐν ἀποταγαῖς   (165)
καὶ συνταγαῖς κατὰ πολὺ ἐργωδεστέραις καὶ φοβερωτέραις
συγκειμένη, ἥντινα δεύτερον βάπτισμα καὶ τοῦ πρώτου ἀνακαινιστικὸν
οἱ θεῖοι πατέρες ἡμῶν ἐπωνόμασαν. Ἐκεῖ μὲν γάρ· Ἀποτάσσομαι τῷ
Σατανᾷ, φησί, καὶ πᾶσι τοῖς ἔργοις αὐτοῦ καὶ πάσῃ τῇ λατρείᾳ αὐτοῦ καὶ
πάσῃ τῇ πομπῇ αὐτοῦ καὶ πιστεύω εἰς ἕνα Θεὸν καὶ τὰ ἑξῆς· ἐνταῦθα δέ,   (170)
πρὸς τοῖς εἰρημένοις· Ἀποτάσσομαι γονεῦσιν, ἀδελφοῖς, συγγενείαις,
φίλοις, συνήθεσι, κτήσεσιν, ὑπάρξεσι, τῇ κενῇ τε καὶ ματαίᾳ ἡδονῇ τε καὶ
δόξῃ, καὶ ἀπαρνοῦμαι οὐ μόνον ταῦτα, ἀλλ’ ἔτι καὶ τὴν ἐμαυτοῦ ψυχὴν
κατὰ τὴν ἐντολὴν τοῦ Κυρίου, καὶ ὑπομένω πᾶσαν θλῖψιν τοῦ μονήρους
βίου καὶ φυλάττω ἐμαυτὸν ἐν ἁγνεία καὶ παρθενίᾳ καὶ ἀκτημοσύνῃ   (175)
διὰ τὴν βασιλείαν τῶν οὐρανῶν καὶ παραμένω τῷ μοναστηρίῳ καὶ τῇ
ἀσκήσει ἕως ἐσχάτης μου ἀναπνοῆς καὶ τὰ ἑξῆς.
    Καὶ ἀπὸ τῶν ἐπιτεθεισῶν δὲ ἐντολῶν τοῖς ἐν γάμῳ καὶ ἀγαμίᾳ,
ἔνεστι τοῦτο μαθεῖν ἀκριβέστερον· τοῖς μὲν γάρ φησιν ὁ μακάριος
Παῦλος· Οἱ ἄνδρες, ἀγαπᾶτε τὰς γυναῖκας ὑμῶν ὥσπερ ὁ Χριστὸς   (180)
ἠγάπησε τὴν ἐκκλησίαν· αἱ γυναῖκες, ὑποτάσσεσθε τοῖς ἰδίοις ἀνδράσιν
ὥσπερ ἡ ἐκκλησία τῷ Κυρίῳ, καὶ αὖθις· Οἱ πατέρες, ἀγαπᾶτε τὰ
τέκνα· τὰ τέκνα, ὑπακούετε τοῖς γονεῦσιν ὑμῶν ἐν Κυρίῳ καὶ τὰ ἑξῆς·
τοῖς δὲ ἀγάμοις τὰ προειρημένα· Εἴ τις ἔρχεται πρός με καὶ οὐ μισεῖ
τὸν πατέρα αὐτοῦ καὶ τὴν μητέρα καὶ τὴν γυναῖκα καὶ τὰ τέκνα, ἔτι δὲ  (185)
καὶ τὴν ἑαυτοῦ ψυχήν, οὐ δύναταί μου εἶναι μαθητὴς καὶ τὰ ἑξῆς. Καὶ
τὰ ἐκεῖ ἀναμάρτητα καὶ ἐν τάξει ἀρετῆς κείμενα ὧδε ἁμαρτίαι εἰσὶν
ἀσύγγνωστοι· ἐκεῖ μὲν γὰρ τίμιος ὁ γάμος, ἐνταῦθα δὲ ὁ γάμος
 ἀνατροπὴ τοῦ παντός· οὐ γὰρ μόνον οὐκέτι ἔσται μοναχὸς ὁ γαμήσας,
ἀλλὰ καὶ τοῖς τῶν ἀρνησαμένων τὴν πίστιν ἐπιτιμίοις ὑπεύθυνος.   (190)
(5)     εʹ. Βεβαιοῦσι τὸν λόγον αἱ παρὰ τῶν θεσπεσίων καὶ ἁγίων   (192)
πατέρων ἡμῶν Ἀθανασίου, Βασιλείου, τοῦ Νύσσης καὶ τῶν κατ’ αὐτούς,
ἐκτεθεῖσαι ἀσκητικαὶ καὶ θεόπνευστοι βίβλοι, ῥυθμίζουσαι τήν τε
συνδιαγωγὴν καὶ τὴν συνδιαίτησιν καὶ πᾶσαν ἁπλῶς τὴν τῶν μοναχῶν ζωήν   (195)
τε καὶ πολιτείαν, ἀλλὰ μὴν καὶ ἡ πρώτως ἐν Αἰγύπτῳ συντεθεῖσα
μεγίστη βίβλος τῶν ἁγίων γερόντων τῆς Σκήτεως Θηβαΐδος τε καὶ
Λιβύης, τὰς ἱερὰς πολιτείας καὶ ἀποφθέγματα τούτων κατὰ στοιχεῖον
ἐμπεριέχουσα.
    Ἐπεὶ δέ, χάριτι Χριστοῦ, καὶ τῶν μαθηματικῶν καὶ φιλοσόφων τοῦ   (200)
κόσμου πολλοὶ τὴν στενὴν καὶ τεθλιμμένην ἑλόμενοι μοναχοὶ καὶ ἅγιοι
γεγόνασι, συνεγράψαντο καὶ οὗτοι βίβλους θεοπνεύστους οὐκ ὀλίγας
αἳ καὶ εἰσὶν οὕτως· ἡ τοῦ ὁσίου Παλλαδίου πρὸς Λαῦσον, ἡ τοῦ ὁσίου
Ἰωάννου πρὸς τὸν μαθητὴν Σωφρόνιον ἤτοι ὁ Νέος Παράδεισος, ἡ
τοῦ ὁσίου Καλλίστου, ἡ τοῦ ὁσίου Δωροθέου, ἡ τοῦ ὁσίου Μακαρίου,   (205)
ἡ τοῦ ὁσίου Κασιανοῦ, ἡ τοῦ ὁσίου Ἰσαάκ, ἡ τοῦ ὁσίου Ἠσαΐου, αἱ τοῦ
ὁσίου Ἐφραΐμ, ἡ τοῦ ὁσίου Ἰωάννου τῆς Κλίμακος, ἡ τοῦ ὁσίου
Μάρκου, ἡ τοῦ ὁσίου Διαδόχου, ἡ τοῦ ὁσίου Ἰωάννου τοῦ Καρπάθου,
ἡ τοῦ ὁσίου Θαλασσίου, ἡ τοῦ ὁσίου Νείλου, ἡ τοῦ ὁσίου Μαξίμου, ἡ
 
τοῦ ὁσίου Ἀντιόχου ἤτοι ὁ Πανδέκτης, καὶ αἱ βίβλοι τοῦ ἁγίου   (210)
ὁσιομάρτυρος Θεοδώρου τοῦ Στουδίτου.
(6)     ϛʹ. Ὑπὸ τῶν εἰρημένων τοίνυν εὐαγγελικῶν καὶ ἀποστολικῶν καὶ   (213)
πατρικῶν συγγραμμάτων καὶ διαταγμάτων πᾶσα ἡ οἰκουμένη 
ἀναζωπυρηθεῖσα καὶ ὁμοφρονήσασα ἐν τῇ ἀποταγῇ καὶ ἀποφυγῇ τοῦ   (215)
κόσμου καὶ τῶν ἐν τῷ κόσμῳ καὶ ἐν τῇ ἀσκητικῇ ἤτοι μοναχικῇ διαγωγῇ
καὶ πολιτείᾳ τὸ τέλος τῆς σωτηρίας ὡρίσατο. Οὐ γὰρ ἡ καθ’ ἡμᾶς
ἁγία ἐκκλησία μόνη τοῦτο πέπραχεν, ἀλλὰ πολὺ πρότερον ἡ τῆς
Αἰγύπτου καὶ Λιβύης, ὡς ἤδη εἴρηται, ἡ τῆς Παλαιστίνης, ἡ τῆς
Συρίας, ἡ τῆς Περσίδος, ἡ τῶν Ἀλβανῶν καὶ Ἰβήρων, ἡ καθ’ ἡμᾶς τε ἑῴα   (220)
καὶ ἑσπέριος λῆξις καὶ τὰ ὑπὸ τὴν τῶν Ῥωμαίων ἐκκλησίαν τελοῦντα
σύμπαντα ἔθνη. Καὶ οὐχ ὡρίσαντο μέν, οὐκ ἔπραξαν δὲ ἢ οὐ
πράττουσιν, ἀλλ’ ὡς ἔστιν ὁρᾶν, εἰς δύο λαοὺς σχεδὸν ἰσαρίθμους, τῶν
ἐν γάμῳ τέ φημι καὶ ἀγαμίᾳ, ἡ οἰκουμένη μεμέρισται, Χριστοῦ τοῦ
Θεοῦ ἡμῶν δυνάμει καὶ χάριτι τοῦ ἐλθόντος πῦρ βαλεῖν ἐπὶ τὴν γῆν καὶ   (225)
τοῦτο εἰς τὴν νῦν βλεπομένην πυρκαϊὰν ἀνάψαντος καὶ τὴν οἰκουμένην
πᾶσαν τοῦ τῆς παρθενίας ἐμπλήσαντος φυτοῦ οὐκ ἀνδρῶν μόνον, ἀλλὰ καὶ
γυναικῶν, τὸ παράδοξον, τῆς ἀφερεπόνου καὶ ἁπαλωτέρας φύσεως.
    Τὴν τοσαύτην γοῦν καὶ τηλικαύτην τῆς τῶν ψυχῶν σωτηρίας ἐπίδοσιν   (230)
βλέπων, ὁ ἐχθρὸς ἐδυσχέραινεν, ἠνιᾶτο, δεινὸν ἔπνει καὶ μανικόν· δρῶν
τὰ πλήθη τῶν σῳζομένων ψυχῶν τῶν αὐτοῦ ἀρκύων ὑπεριπτάμενα καὶ εἰς
οὐρανοὺς ἀνερχόμενα καὶ περιήρχετο ζητῶν ὄργανον ἐπιτήδειον τῆς
ἑαυτοῦ κακίας καὶ ζητῶν, ὢ τῶν ἐμῶν κακῶν, εὑρίσκει Λέοντα τὸν
Ἴσαυρον τὸν τῆς εἰκονομαχικῆς αἱρέσεως ἔξαρχον καὶ δι’ αὐτοῦ καὶ   (235)
τῶν αὐτοῦ τῆς τε βασιλείας καὶ αἱρέσεως διαδόχων, ἐξαιρέτως τοῦ
τρισκαταράτου Κοπρωνύμου, ἐπειρᾶτο τήν τε ἔνσαρκον οἰκονομίαν
Χριστοῦ τοῦ Θεοῦ ἡμῶν καὶ τὸ τῶν μοναχῶν τάγμα ἐκ μέσου ποιήσασθαι·
ἀλλ’ ἐψεύσθη τῶν ἐλπίδων κἀν τούτῳ ὁ δόλιος.
(7)     ζʹ. Ὑπ’ αὐτῶν γὰρ τούτων τῶν ὑπ’ αὐτοῦ διωκομένων μοναχῶν τῇ   (241)
ἀμάχῳ Χριστοῦ δυνάμει ἀνετράπη σὺν τῇ εἰκονομαχικῇ μαγγανείᾳ αὐτοῦ
καὶ πέπτωκε πτῶμα ἐξαίσιον.
    Ἔκτοτε οὖν καὶ μέχρι τῆς δεῦρο τετρακοσίων ἤδη χρόνων
παρῳχηκότων, τοσοῦτον ὑπὸ πάντων τῶν πιστῶν ἐξεθειάζετο καὶ ἐτιμᾶτο    (245)
τὸ τάγμα τῶν μοναχῶν, ὡς καὶ τὰς ἐξομολογήσεις καὶ ἐξαγγελίας τῶν
ἁμαρτημάτων καὶ τὰς ἐπ’ αὐτοῖς ἐπιτιμίας καὶ ἀφεσίμους λύσεις εἰς
τοὺς μοναχοὺς μετατεθῆναι, καθὼς καὶ ἔτι νῦν ὁρᾶται γινόμενον.
(8)     ηʹ. Ταῦτα τοίνυν μὴ φέρων καὶ αὖθις ὁ ἐχθρὸς ὀρᾶν, τῆς ἀρχαίας   (250)
ἐπεμνήσθη διπλόης καὶ ἔγνω δεῖν μηκέτι ὁμόσε χωρεῖν μήτε κατὰ τῆς
πίστεως μήτε κατὰ τῶν μοναχῶν ἢ λαϊκῶν, ἀλλ’ ὑφάλως καὶ
ὑποκεκρυμμένως τὰ ἀμφότερα ἑνὶ τεχνάσματι ἀνατρέψαι καὶ καθελεῖν·
τῷ τοι καὶ τρόπον μηχανῆς ἐξευρίσκει ὁ τὴν κακίαν σοφώτατος πάντων
τῶν ἀπ’ αἰῶνος αὐτοῦ σοφισμάτων σκαιότερόν τε καὶ κακουργότερον,   (255)
ὅπερ καὶ ἐπὶ τέλει τῶν αἰώνων τελευταῖον ἐταμιεύσατο.
    Οὐκέτι γὰρ Μαξιμιανοὶ καὶ Διοκλητιανοί, οὔτε Ἄρειοι καὶ
Νεστόριοι, οὔτε Σαβέλλιοι καὶ Ἀπολινάριοι καὶ εἰκονομάχοι ἡμᾶς
διώκουσι καὶ ἀποκτείνουσιν, ἀλλ’ ἡμεῖς ἑαυτούς, ὢ τῆς συμφορᾶς, οἱ
πιστοὶ τοὺς πιστούς, οἱ ὀρθόδοξοι τοὺς ὀρθοδόξους, βάλλομέν τε   (260)
καὶ φονεύομεν ἑαυτοὺς καὶ ἀλλήλους, οὐ σωματικῶς ἀλλὰ ψυχικῶς·
πάντας γὰρ ὁ ἐχθρὸς ὑφ’ ἑνὶ τούτῳ δηλητηρίῳ καὶ βασιλεῖς καὶ
ἀρχιερεῖς καὶ μοναχοὺς καὶ λαϊκοὺς ἀναιρεῖ καί, τὸ ἐλεεινότερον,
ἡδέως τοῦτο προσιεμένους, πίνοντας ὡς σωτήριον καὶ οὐκ ὀλέθριον.
Τὸ δὲ ὅπως προϊὼν ὁ λόγος δηλώσει.   (265)
    Οἴμοι, τίς δώσει τῇ κεφαλῇ μου ὕδωρ καὶ τοῖς ὀφθαλμοῖς μου πηγὴν
δακρύων, ὅ φησιν ὁ θεῖος Ἱερεμίας, καὶ κλαύσομαι ἡμέρας τε καὶ
νυκτὸς τὴν κατέχουσαν ἡμᾶς ἀνυπέρβλητον συμφοράν; Τί δέ ἐστιν ὅ
φημι; Τὸ τὰ τῷ Θεῷ προσαφορισθέντα παρὰ φιλοχρίστων βασιλέων,
ἀρχιερέων, ἀρχόντων, μοναχῶν, λαϊκῶν δῶρον δίδοσθαι παρὰ ἀνθρώπων   (270)
ἀνθρώποις, ἤγουν μοναστήρια, γηροκομεῖα, ξενῶνας καὶ τὰς αὐτοῖς
διαφερούσας κτήσεις, καὶ ταῦτα τῶν κτητόρων ἀραῖς φρικωδεστάταις
ὑποβεβληκότων ἐν ταῖς αὐτῶν διατάξεσι τοὺς καταδουλοῦντας αὐτά.
    Αὕτη δὲ ἢ παρανομία ἢ κατὰ Θεοῦ ἀδικία, ἢ οὐκ οἶδα ὅ τι χρὴ
λέγειν διὰ τὴν ὑπερβολὴν τοῦ κακοῦ, ἤρξατο μέν, ὡς πάντες ἴσασιν, ἀπὸ   (275)
τῆς εἰκονομαχικῆς αἱρέσεως καὶ τοῦ διαπύρου αὐτῆς προστάτου, ὡς @1
δεδήλωται, τοῦ Κοπρωνύμου φημί, διὰ τὴν πρὸς τοὺς μοναχοὺς αὐτοῦ
ἄσπονδον ἀπέχθειαν· ἐσχόλασε δέ, τῆς ὀρθοδοξίας λαμψάσης.
(9)     θʹ. Εἶτ’ αὖθις τῇ τοῦ κακομηχάνου ἐχθροῦ σκαιωρίᾳ, ὡς εἴρηται,   (280)
τοῦ ἀεὶ σαίνοντος μὲν τῷ χρηστῷ, τελευτῶντος δὲ εἰς πονηρόν, ἀρχὴν
ἔλαβεν ἐξ αἰτίας δῆθεν προνοητικῆς τῶν κατὰ καιροὺς βασιλέων καὶ
πατριαρχῶν τὰ καταλελυμένα ἢ καταλυόμενα τῶν μοναστηρίων καὶ
πτωχείων τοῖς ἄρχουσι παρεχόντων, οὐ δωρεᾶς τρόπῳ καὶ ἐπὶ
σωματικῷ κέρδει, ἀλλ’ ἐπὶ φιλοκαλίᾳ καὶ καλλιεργίᾳ καὶ ψυχικῇ δῆθεν   (285)
ὠφελείᾳ.
    Τοῦ χρόνου προϊόντος προσέμιξεν ὁ ἐχθρὸς εἰς τὸ πρᾶγμα τὸν
 
οἰκεῖον ἰόν, φημὶ δὴ τὴν αἰσχροκέρδειαν καὶ πλεονεξίαν καὶ ἀφορμῆς
εὐπροσώπου τῷ δοκεῖν δραξάμενοι οἱ μεταγενέστεροι τῶν βασιλέων καὶ
πατριαρχῶν, τὴν εἰρημένην τῶν πρὸ αὐτῶν οἰκονομικὴν δῆθεν ἔκδοσιν,   (290)
ἤρξαντο τελείας δωρεᾶς τρόπῳ δωρεῖσθαι καὶ τὰ συνιστάμενα τῶν
μοναστηρίων καὶ πτωχείων, εἶτα, προϊόντος τοῦ χρόνου, καὶ τὰ
μείζονα καὶ εὐπροσοδώτερα.
    Ὁ δὲ ἐν ἁγίοις Σισίννιος, οὐ πρὸ πολλῶν τούτων χρόνων
πατριάρχης γεγονὼς Κωνσταντινουπόλεως, μὴ φέρων ὁρᾶν τὴν τηλικαύτην   (295)
παρανομίαν διανέστη, ὥς τινες λέγουσι, καὶ αὐτὴν ἀπεκήρυξε, καίτοι
οὔπω εἰς τοσαύτην ἀκρότητα κακίας ἐλάσασαν. Οἱ δὲ μετ’ αὐτὸν
τούτου, ὡς μὴ ὤφελον, ἠλογηκότες, τὸ πονηρὸν καὶ αὖθις ἀνα-
νεώσαντο, ὅπερ καὶ κατ’ ὀλίγον αὐξηθὲν εἰς τὴν νῦν ὁρωμένην κατέληξε
συμφοράν· οὐκέτι γὰρ τόδε τὸ μοναστήριον ἢ τόδε, ἀλλὰ πάντα ὁμοῦ   (300)
δεδώρηνται, μικρά, μεγάλα, πτωχά, πλούσια, ἀνδρῷα, γυναικεῖα, πλὴν
ὀλιγοστῶν καὶ τῶν νεοσυστάτων εὐαριθμήτων κοινοβίων, ἀλλὰ καὶ αὐτὰ
ὅσον τοῦτο πείσονται, τοῦ πονηροῦ ἔθους κρατοῦντος, καθάπερ καὶ τὰ
ὄντως κοινόβια τὰ ἀρχαῖα καὶ μέγιστα πεπόνθασι· δεδώρηνται δὲ
κοσμικοῖς καὶ ἀνδρογύνοις, ἐνίοτε δὲ καὶ ἐθνικοῖς, καὶ ἐπὶ δυσί, φεῦ,   (305)
προσώποις. @1
Τίς νοῦς, ποία δὲ γλῶσσα ἀξίως ἐκτραγῳδῆσαι ἰσχύσει τὸ πλῆθος
τῶν ἐνουσῶν τῇ κακίᾳ ταύτῃ ἀνομιῶν;
    Ὅμως κατὰ τὸ δυνατὸν ἐκ πολλῶν ὀλίγα ὁ λόγος προϊὼν ἀποδεῖξαι
πειράσεται.   (310)
(10)     ιʹ. Αὐτίκα γοῦν τὸ προοίμιον τῆς ψυχοφθόρου δωρεᾶς βλασφημίας   (312)
ὑπάρχει ἀνάπλεων·
    Ἡ βασιλεία μου, ἢ ἡ μετριότης ἡμῶν, δωρεῖταί σοι τῷ δεῖνι τὴν   (315)
δεῖνα μονήν, τυχὸν τοῦ Κυρίου καὶ Θεοῦ Σωτῆρος ἡμῶν Ἰησοῦ Χριστοῦ ἢ
τῆς ὑπεραγίας δεσποίνης ἡμῶν Θεοτόκου ἤ τινος τῶν ἁγίων, μετὰ
πάντων τῶν δικαίων καὶ προνομίων αὐτῆς καὶ τῶν ὑπ’ αὐτὴν κτημάτων,
ἀκινήτων τε καὶ λοιπῶν προσόδων αὐτῆς ἐπὶ ὅρῳ ζωῆς σου ἢ ἐπὶ δυσὶ
προσώποις.   (320)
    Εὐφήμει, ἄνθρωπε· σύνες τί λέγεις, τί γράφεις, καὶ φρῖξον, ὅτι   (322)
ἄνθρωπος ὢν φθαρτὸς καὶ θνητὸς καὶ ἐφήμερος τολμᾷς τὴν τὸ θεῖον
καὶ φοβερὸν ὄνομα ἐπικεκλημένην μονὴν ἢ τῆς ὑπεραγίας Θεοτόκου ἤ
τινος τῶν ἁγίων ἀνθρώπῳ χαρίσασθαι. Πᾶς ὁ δωρούμενος, ὃ ἔχει   (325)
δωρεῖται, οὐχ ὃ οὐκ ἔχει· σὺ δέ, εἰ μὲν φῂς χαρίζειν ὃ ἔχεις καὶ σὰ
εἶναι τὰ τοῦ Θεοῦ νομίζεις, ὁμόθεον σαυτὸν πεποίηκας καὶ ὡς Θεὸς
χαρίζῃ τὰ ἴδια οἷς βούλει καὶ καθὼς βούλει· εἰ δὲ ὃ οὐκ ἔχεις, τί
πράττεις; Λέξον· οὐκ οἶδας τί εἰσι τὰ μοναστήρια; Λιμένες πάντως
τοὺς τὴν θάλασσαν τοῦ βίου πλέοντας ὑποδεχόμενοι καὶ διασῴζοντες.   (330)
 
Ὁ γοῦν ταῦτα τοῖς βιωτικοῖς χαριζόμενος οὐδὲν ἄλλο ποιεῖ ἢ τοὺς
φραγμοὺς τῶν λιμένων περιελών, ὡδοποίησε τῷ κλύδωνι τῆς θαλάσσης τὴν
εἰς τοὺς λιμένας εἴσοδον καὶ οὐκέτι εἰσὶ λιμένες καὶ γέγονεν
οἰκουμενικὸν τὸ ναυάγιον.
(11)     ιαʹ. Οὐκ οἶδας τί ἐστι μοναστήριον; Πάντως ἅγιος οἶκος   (336)
ἐπ’ ὀνόματι Χριστοῦ τοῦ Θεοῦ τυχὸν ἱδρυμένος, φέρων αὐτὸν ἐν τοῖς 
ἱεροῖς ἀδύτοις ἀνιστορημένον καὶ τὰ θαύματα αὐτοῦ καὶ τὰ θεῖα
παθήματα· ἐν τῷ ναῷ παντὶ βίβλοι ἱεραὶ καὶ θεῖα κειμήλια· συνοδία ἁγία
δι’ αὐτὸν κόσμον καὶ τὰ ἐν κόσμῳ τε καὶ ἑαυτὴν ἀπαρνησαμένη καὶ   (340)
αὐτῷ κολληθεῖσα καὶ προσανέχουσα καὶ αὐτῷ νυκτὸς καὶ ἡμέρας
ᾄδουσα καὶ ψάλλουσα καὶ ἐν τῷ ναῷ αὐτοῦ, κατὰ τὸν ψαλμῳδόν,
ἄπαυστον λέγουσα δόξαν καὶ μέσον αὐτῆς ἔχουσα τοῦτον ἀεί, κατὰ τὴν
ἀψευδεστάτην αὐτοῦ καὶ θείαν ὑπόσχεσιν· Ὅπου γάρ εἰσι δύο ἢ τρεῖς
συνηγμένοι εἰς τὸ ἐμὸν ὄνομα, φησίν, ἐκεῖ εἰμι ἐν μέσῳ αὐτῶν.   (345)
Πρόσοδοι ἐπὶ τούτοις ἱεραὶ καὶ διάφοροι, πολυτρόπως συλλεγόμεναι,
πρὸς σύστασιν καὶ διαμονὴν καὶ διοίκησιν τῶν εἰρημένων
χρηματίζουσαι, αἱ παρὰ τῶν μακαρίων κτητόρων εἰς τοῦτο
ἀφιερωθεῖσαι.
    Ταῦτα τοίνυν πάντα τὰ ἱερά τε καὶ θεῖα μοναστήρια καὶ ὄντα καὶ   (350)
λεγόμενα οἱ ἀπὸ τοῦ Θεοῦ τολμηρῶς ἀφαιρούμενοι καὶ διὰ δωρεᾶς
ἀνθρώπῳ καταδουλοῦντες, τί ἁμαρτάνουσι; Ἱεροσυλίαν; Οὐχί. Ὁ γὰρ
ἱερόσυλος ἅπαξ ἢ τὸ πολὺ δὶς ἱερὰ συλῆσαι δυνηθείς, εἶτα κρατηθεὶς
ἐκολάσθη καὶ ἐφυλακίσθη καὶ πέπαυται τὸ κακόν. Ἐνταῦθα δὲ
διηνεκὲς τὸ πλημμέλημα τῷ βίῳ παντὶ συμπαρεκτεινόμενον καὶ οὐ   (355)
μετὰ φόβου καθάπερ ἐκεῖ ὡς ἁμάρτημα δρώμενον, ἀλλὰ μετὰ
παρρησίας διενεργούμενον ὡς ἀναμάρτητον. Τί οὖν κληθήσεται;
Πλεονεξία; Οὐμενοῦν. Τὴν γὰρ πρὸς τοὺς ὁμοδούλους πλεονεξίαν ὁ
θεῖος ἀπόστολος Παῦλος εἰδωλολατρίαν ἐκάλεσεν, ὃ καὶ ἑρμηνεύων ὁ
θεῖος Χρυσόστομος πολλαχοῦ τε καὶ ἐν τῷ ὀκτωκαιδεκάτῳ λόγῳ τῆς   (360)
πρὸς Ἐφεσίους ἐπιστολῆς καὶ χεῖρον εἰδωλολατρίας ἀπέδειξεν. Εἰ οὖν
ἡ πρὸς τοὺς ὁμοδούλους πλεονεξία εἰδωλολατρία ἐστίν, ἡ πρὸς
Θεὸν διαβαίνουσα τί ἄλλο ὀνομασθήσεται εἰ μὴ ἀσέβεια;
    Εἰ γὰρ ὁ ἕν τι τῶν θείων ἅπαξ κοινώσας ἢ καθυβρίσας, οἷον
ἁγίαν εἰκόνα ἢ ἱερὸν κειμήλιον, ἢ χρήματα ἱερὰ μερικῶς νοσφισάμενος  (365)
θεοστυγὴς καὶ κατάκριτος διὰ τὸ τὴν ὕβριν ἐπὶ τὸν Θεὸν διαβαίνειν
ὥσπερ καὶ τὴν τιμὴν καὶ βεβαιοῦσι τὸν λόγον ἐν μὲν τῇ Παλαιᾷ πρὸς
τοῖς ἄλλοις καὶ Ἄχαρ ἐκ τῶν τῷ Θεῷ ἀνατεθειμένων ἅπαξ κεκλοφὼς καὶ
ὑπὸ τοῦ λαοῦ πανοικὶ καταλευσθείς, ἐν δὲ τῇ Καινῇ Ἀνανίας καὶ
Σάπφειρα ἐκ τῶν τῷ Θεῷ ὑπὸ τούτων αὐτῶν ἀφιερωθέντων νοσφισάμενοι   (370)
καὶ τῷ θανάτῳ παραδοθέντες—μᾶλλον δὲ τῷ ἀκριβέστερον ἐξετάζοντι
οὐ τὰ τοῦ Θεοῦ ἐκεῖνοι δοκοῦσι νοσφίσασθαι, ἀλλὰ τῶν τότε χριστιανῶν.
Διεπίπρασκον γὰρ οἱ πλουσιώτεροι τὰς κτήσεις ἑαυτῶν καὶ φέροντες τὰς
τιμάς, ἐτίθουν παρὰ τοὺς πόδας τῶν ἀποστόλων καὶ ὑπ’ αὐτῶν
διεδίδοτο ἑκάστῳ τῶν χριστιανῶν καθότι ἄν τις χρείαν εἶχεν· ὅμως καὶ   (375)
τῷ Θεῷ καὶ τῷ κορυφαίῳ τῶν ἀποστόλων ὡς τὰ τοῦ Θεοῦ νοσφισάμενοι
ἐνομίσθησαν καὶ μάλα εἰκότως διὰ τοῦτο καὶ κατεκρίθησαν. —Εἰ οὖν
ἐκεῖνοι ἐκ τῶν οἰκείων νοσφισάμενοι οὕτως ἐκολάσθησαν, οἱ τὰ παρ’
ἑτέρων τῷ Θεῷ καὶ τοῖς αὐτῷ ἀνακειμένοις ἀφιερωθέντα οὐ μόνον ἅπαξ
νοσφισάμενοι, ἀλλὰ διὰ πάσης ζωῆς ἀδεῶς καὶ πεπαρρησιασμένως   (380)
κατεσθίοντες, τί πείσονται αὐτοί τε καὶ οἱ ταῦτα τούτοις δωρούμενοι;
Ποίας οὐκ ἄξιοι κατακρίσεως οἱ πάντα ὁμοῦ κοινοῦντες καὶ
καθυβρίζοντες διηνεκῶς καὶ νοσφιζόμενοι καὶ οὐκ εἰς ἓν μοναστήριον
ἢ δύο ἢ δέκα ἢ ἑκατὸν τὴν παροινίαν ἐνδεικνύμενοι, ἀλλ’ εἰς
ἅπαντα; Καὶ εἰ ὁ μίαν πιστοῦ ψυχὴν σκανδαλίσας συμφέρει αὐτῷ, κατὰ   (385)
τὴν θείαν φωνήν, μύλον ὀνικὸν κρεμασθῆναι εἰς τὸν τράχηλον αὐτοῦ καὶ
καταποντισθῆναι ἐν τῷ πελάγει τῆς θαλάσσης, ποίας οὐκ ἄξιος
κατακρίσεως ὁ τὰ ἄπειρα πλήθη τῶν μοναχῶν καὶ μοναζουσῶν οὐ μόνον
ἀεὶ σκανδαλίζων ἀλλὰ τελείως ἀπολλύς, ἀνθρώπους ἐπὶ τὰς κεφαλὰς
αὐτῶν ἐβιβάζων καὶ καταδουλῶν τούτοις αὐτούς τε καὶ ἄπαντα τὰ   (390)
αὐτῶν;
(12)     ιβʹ. Τὸ δὲ πάντων χείριστον· αὐτὴν τὴν τῆς ἐκκλησιαστικῆς εὐταξίας   (393)
θεσμοθεσίαν καινοτομεῖ καὶ συγχέει ἡ μανία αὕτη· ἐκείνη γάρ, ὡς
ἄνωθεν εἴρηται, μετὰ τὰς τῆς ἱερωσύνης θείας τάξεις τε καὶ τελειώσεις @1   (395)
εὐθὺς τὴν τῶν μοναχῶν ἐνέταξε τελείωσίν τε καὶ τάξιν, ἔπειτα τὴν τοῦ
πιστοτάτου λαοῦ. Αὕτη δὲ τὸ σῶμα τῆς ἐκκλησίας συνταράσσουσα
ἐπεβίβασε τοῖς μοναχοῖς τοὺς λαϊκούς, τοῖς δὲ λαϊκοῖς ὑπέταξε τοὺς
μοναχούς.
    Ὅτι δὲ σῶμα Χριστοῦ ἡ ἐκκλησία αὐτοῦ ἐστι καὶ ὑπὲρ αὐτῆς τὸ   (400)
ἴδιον αἷμα ἐξέχεεν, οὐδεὶς ἀγνοεῖ· τῷ δὲ ἐκκλησίαν Θεοῦ σκανδαλίζοντι
οὐδὲ μαρτυρίου αἷμα, κατὰ τὸν θεοφόρον Ἰγνάτιον, ἀρκεῖ εἰς
συγχώρησιν.
(13)     ιγʹ. Εἰ δὲ λέγοιεν ἐπὶ συστάσει καὶ διαμονῇ δωρεῖσθαι τὰ   (405)
μοναστήρια, αὐτίκα βοῶσι λαμπρᾷ τῇ φωνῇ τὰ ὑπὸ τῶν χαριστικαρίων
καταλυθέντα καὶ τούτων οὐκ ὀλίγα εἰς προάστεια μεταποιηθέντα.
Συσταθὲν δὲ καὶ ἀνακαινισθὲν παρὰ χαριστικαρίου μοναστήριον οὐκ
ἴσμεν εἰ εὑρεθήσεται, ἀλλὰ καὶ εἰ εὐρεθήσεται, παρανομίας δῶρον Θεὸς
οὐ προσίεται.   (410)
    Τέως σήμερον τὰ ἐλεύθερα θάλλουσι καὶ ἐπιδιδόασι, τὰ δὲ δοῦλα
καταλύονται. Σὺ δὲ ὅμοιόν τι λέγεις τῷ διατεινομένῳ τὴν διηνεκῆ
δουλείαν κρείττονα εἶναι τῆς ἐλευθερίας; Ὅτι δὲ οὐκ ἐπὶ συστάσει
καὶ διαμονῇ ταῦτα δωροῦνται δῆλον ἐκεῖθεν· οὐ γὰρ τὰ καταλελυμένα
δωροῦνται, ἀλλὰ μᾶλλον τὰ συνιστάμενα καὶ εὐθαλῆ τὴν πρόσοδον   (415)
ἔχοντα, καὶ ἡ ταῖς ἐνίαις δὲ τῶν δωρεῶν προσκειμένη χάρις δηλοῖ τοῦτο
σαφέστερον· ἐν οἷς φησι τὰς μετὰ τὴν τυπικὴν τῆς μονῆς ἔξοδον
περιττευούσας προσόδους ἀποκερδαίνειν ἀλογοπραγήτως τὸν
χαριστικάριον.
    Εἰ δὲ πάλιν λέγοιεν ὅτι διὰ τὸ ἐξκουσσεύεσθαι ἀπὸ τῶν ἐπηρειῶν   (420)
τοῦτο πράττουσιν, ἀκουέτωσαν· τὸ ἐπηρεάζειν ἢ μὴ ἐπηρεάζειν τῆς ὑμῶν
ἐξουσίας ἐστί· παύσατε τοὺς ἐπηρεαστὰς καὶ ἐξκουσσάτων χρεία οὐκ
ἔστιν. Ὁ γὰρ ταῦτα λέγων ἔοικεν ἄρχοντι ἐλεύθερον πένητα διὰ τῶν
ἑαυτοῦ ὑπηρετῶν ξενοπροσώπως ἐπηρεάζοντι, εἶτα εἰς ἔλεον δῆθεν τοῦ
πένητος κινηθέντι καὶ προστάξαντι μετὰ πάντων τῶν προσόντων αὐτῷ   (425)
καὶ τὴν ἐλευθερίαν αὐτοῦ ἀφελέσθαι καὶ δοῦλον εἶναι ἀντ’ ἐλευθέρου,
ἵνα μὴ ἐπηρεάζηται, φησί. @1
    Σκῆψις ταῦτα καὶ πρόφασις καὶ τῆς αἰσχροκερδείας ἐπικαλύμματα.
Ποία εὐαγγελικὴ καὶ θεία φωνὴ ἐνετείλατο, ποία ἀποστολικὴ παραίνεσις
διετάξατο, ποία πατρικὴ καὶ κανονικὴ παράδοσις ὥρισε, ποία πολιτικὴ   (430)
νομοθεσία ἀπὸ τοῦ αἰῶνος ἐθέσπισε ναὸν ἅγιον καὶ μοναστήριον
δωρεῖσθαί τινι; Οὐδὲ γὰρ αὐτοὶ οἱ Ἕλληνες εὑρίσκονται εἰδωλικόν
τινα ναόν ποτέ τινι δωρησάμενοι. Τὸ γοῦν παρὰ ταῦτα γινόμενον τίς
 ἂν λογισμοῦ κύριος ἀγαθὸν καλήσῃ ἢ συμφέρον ἢ οἰκονομίαν ἢ
προμήθειαν ἢ ὠφέλειαν καὶ σύστασιν, ἀλλ’ οὐχὶ μᾶλλον παράβασιν καὶ   (435)
παρακοὴν καὶ παρανομίαν ἐσχάτην καὶ ὀλεθρίαν;
    Εἰπὲ γάρ μοι· εἰ ὁ τῷ ἐπιγείῳ ἀντάρας βασιλεῖ καὶ τὰ
προσήκοντα αὐτῷ χρήματα καὶ κτήματα σφετερισάμενος, ἔπειτα δὲ καὶ
αὐτὸ τὸ στρατόπεδον δυνηθεὶς ἀποστῆσαι αὐτοῦ καὶ ὑφ’ ἑαυτὸν
ποιήσασθαι, οὐκέτι ἐστὶ δοῦλος πάντως ἢ φίλος τοῦ βασιλέως, ἀλλ’   (440)
ἐχθρὸς καὶ πολέμιος, ὁ τὰ τῷ ἐπουρανίῳ βασιλεῖ Χριστῷ τῷ Θεῷ ἡμῶν
ἀνατεθειμένα θεῖα καὶ ἱερὰ πράγματα, οἷα δ’ ἂν καὶ εἶεν, κοινῶν καὶ
σφετεριζόμενος καὶ ἄλλοις δωρούμενος, ἔτι δὲ καὶ τὸ θεῖον καὶ ἱερὸν
αὐτοῦ στρατόπεδον, φημὶ δὴ τὸ τῶν μοναχῶν καὶ μοναζουσῶν, οὐ μόνον
διὰ τῆς τῶν ἀναγκαίων ἐνδείας πιέζων καὶ στενοχωρῶν ἀλλὰ καὶ διὰ   (445)
δωρεᾶς ἀνθρώποις καταδουλῶν καί, ὅσον τὸ ἐπ’ αὐτόν, ἀφιστάνων
αὐτοὺς τοῦ ἐπουρανίου βασιλέως, πῶς δύναται εἶναι ἢ λέγεσθαι
χριστιανός;
    Οὕτω μὲν οὖν ὁ ἐχθρὸς τοὺς τῶν θείων ἀδεῶς κατορχουμένους
καὶ ταῦτα ὡς ἴδια καὶ οὐχ ὡς θεῖα λογιζομένους καὶ διὰ τοῦτο οἷς   (450)
βούλονται χαριζομένους ψυχικῶς φαρμακεύων ἀναιρεῖ, ὡς προδεδήλωται·
περὶ ὧν ἐκ πολλῶν ὀλίγα εἰρήσθω.
(14)     ιδʹ. Περὶ δὲ τῶν τὰς δωρεὰς ταύτας λαμβανόντων, οὓς ἡ πονηρὰ   (454)
 
συνήθεια χαριστικαρίους ὠνόμασεν ἀναγκαῖον εἰπεῖν. Ἅμα γὰρ τῷ   (455)
παραλαβεῖν, φεῦ, τὴν μονὴν αὐτίκα τοὺς ἀπληρώτους τῆς πλεονεξίας
κόλπους ὑφαπλώσας, πάντα ἐγκολποῦται τὰ αὐτῆς, οὐ μόνον οἰκήματα,
προάστειά τε καὶ ζῷα καὶ παντοίας προσόδους, ἀλλὰ καὶ ναοὺς
αὐτοὺς καὶ καθηγούμενον καὶ μονάζοντας δούλους ἡγεῖται καὶ
πάντας καὶ πάντα ὡς ἰδιόκτητα πράγματα ἔχει καὶ ὡς οἰκείᾳ   (460)
κληρονομίᾳ καταχρᾶται ἀφόβως ὡς βούλεται, μηδέποτε ἐπὶ νοῦν
λαμβάνων τοῦ Θεοῦ ταῦτα καὶ θεῖα εἶναι. Τοῖς δὲ θείοις ναοῖς τε καὶ
μοναχοῖς ἀπόμοιράν τινα σμικροτάτην ἐκ πάσης τῆς προσόδου
ἀπένειμε κἀκείνην ὡς ἴδιον ψυχικὸν μετὰ πολλῶν αἰτήσεων αὐτοῖς
παρεχόμενος. Ἐῶ γὰρ λέγειν τὴν κατάλυσιν τῶν ναῶν, οἰκημάτων τε καὶ   (465)
προαστείων, ἀεὶ εἰς τὸ εἰσοδιάζειν αὐτοῦ βλέποντος μόνον οὐχὶ καὶ
εἰς τὸ ἐξοδιάζειν, καὶ μᾶλλον εἰ πρόκειται ἐν τῇ ψυχολέθρῳ δωρεᾷ
αὐτοῦ τὸ ἀνεύθυνον ἐπὶ ταῖς μειώσεσιν.
    Αὐτίκα γοῦν πέπαυται καὶ ἀπέσβη οὐ μόνον πᾶσα ἡ ὑπὸ τῶν
μακαρίων κτητόρων τυπωθεῖσα εἰς τὸ θεῖον εὐσεβὴς θεραπεία, ἤγουν αἱ   (470)
ἱεραὶ τῶν ἁγίων ἑορτῶν λαμπροφορίαι, εὐωδίαι τε καὶ δοξολογίαι, ἔν
τισι δὲ καὶ αὐταὶ αἱ ἡμερήσιοι φωταψίαι, ἔτι δὲ καὶ αἱ τῆς
ἐλεημοσύνης μεταδόσεις, αἵ τε εἰς τὰς ἑορτὰς τυπωθεῖσαι καὶ αἱ
ἡμερήσιοι τῶν πυλώνων, ἔτι δὲ καὶ αἱ τῶν μνημοσύνων τῶν κτητόρων,
πρὸς δὲ καὶ αἱ τοῖς μοναχοῖς ἐπὶ ταῖς ἐνιαυτοῦ ἐορταῖς καὶ   (475)
μνημοσύνοις καὶ ἀποκρέαις καὶ πασχαλίαις τυπωθεῖσαι παρακλήσεις,
ἀλλὰ καὶ αὐτὰ τὰ τῶν μοναχῶν σιτηρέσια τὰ ἀναγκαιότατα καί, ἀπλῶς
εἰπεῖν, οἴχεται πᾶς εὐσεβείας τρόπος παρὰ τῶν κτητόρων ἐπινοηθεὶς ἐν
τοῖς θείοις ναοῖς καὶ τοῖς μοναχοῖς καὶ ταῖς μοναστρίαις. Ἡ δὲ εἰς τὰ
τοιαῦτα πρότερον ἐπιρρέουσα πρόσοδος μετωχετεύθη ἐπὶ τὸν πλάνον   (480)
κόσμον καὶ κοσμοκράτορα. Πρὸ δὲ τούτων καὶ μετὰ τούτων
ἐσχόλασεν εὐθέως πᾶς κανὼν καὶ τύπος καὶ τάξις μοναχική· οὐκέτι γὰρ
ἡγουμένου ἐξουσία, οὐ φόβος, οὐ ταπείνωσις, οὔτε τι ἄλλο τῶν
ἀγαθῶν.
    Οὐκ ἠρκέσθη γὰρ τοῖς τοιούτοις κακοῖς ἡ τῶν χαριστικαρίων   (485)
μοχθηρία, ἀλλ’ ἐπεδράξατο καὶ τῶν ἀψαύστων· κατετόλμησε γάρ,  
οἴμοι, καὶ αὐτῆς τῆς ἱερᾶς τοῦ θείου ἐπαγγέλματος τελετῆς. Ὁ μὲν γὰρ
ἱερὸς τῶν μοναχῶν θεσμὸς παρακελεύεται τὸν ἄρτι τῷ κόσμῳ καὶ τοῖς ἐν
κόσμῳ ἀποτασσόμενον ὑποδέχεσθαι παρὰ τοῦ τῆς μονῆς προεστῶτος καὶ
τῶν ἀδελφῶν, δοκιμάζεσθαι δὲ αὐτὸν ἐπὶ τριετίαν ὅλην εἰ δύναται   (490)
γενέσθαι μοναχὸς καί, εἰ μὲν φανῇ ἐπιτήδειος, ἀποκείρεσθαι καὶ τῷ
κλήρῳ τῶν μοναζόντων συγκαταλέγεσθαι, εἰ δ’ οὖν ἐπαναστρέφειν αὐτὸν
ὅθεν ἐλήλυθε. Καὶ ἀποκαρέντα δὲ τοῦτον ὁ προεστὼς παραδίδωσί τινι
τῶν τὴν ἀσκητικὴν ζωὴν καὶ ἀρετὴν κατωρθωκότων ἐπὶ τῷ στοιχειωθῆναι
ὑπ’ αὐτοῦ εἰς τὴν τέχνην τῶν τεχνῶν καὶ ἐπιστήμην τῶν ἐπιστημῶν, φημὶ δὴ   (495)
τὴν μοναχικὴν φιλοσοφίαν· κελλίου δὲ ἰδιαζόντως τότε ἀξιοῦται ὅτε
δηλαδὴ ἀρκεῖν αὐτὸν ἑαυτῷ εἰς σωτηρίαν παρὰ τοῦ προεστῶτος κριθήσεται·
καὶ οὕτω μὲν ὁ ἱερὸς θεσμός τε καὶ θεμέλιος, ἀρχή τε καὶ ῥίζα τῆς
θείας εὐζωΐας· ἡ δὲ ἄθεσμος πονηρία τὸν θεσμὸν ἀναιροῦσα
πρόσταγμα ἔγγραφον καταπέμπει πρὸς τὸν ἡγούμενον οὑτωσὶ   (500)
περιέχον·
    Τὸν δεῖνα ἐτάξαμεν ἀδελφὸν εἰς τὴν ὑφ’ ἡμᾶς μονὴν τὴν δεῖνα· καὶ   (503)
παράλαβε αὐτόν, καθηγούμενε, καὶ ἀπόκειρον καὶ πάρασχε αὐτῷ
κελλίον εἰς οἰκείαν καταμονὴν καὶ ἀνάπαυσιν· λαμβανέτω δὲ καὶ   (505)
αὐτὸς εἴ τι καὶ οἱ λοιποὶ ἀδελφοὶ λαμβάνουσι· ποίησον δὲ καὶ τὸ
ἶσον τῆς παρούσης ἡμῶν προστάξεως καὶ ἐπίδος τῷ τοιούτῳ εἰς
ἀσφάλειαν.
    Καὶ ταῦτα μὲν ἐάν τις τῶν εὐλαβεστέρων εἴη χαριστικαρίων· εἰ δὲ   (510)
τῶν ἄλλως ἐχόντων ἐστίν, οὐδὲ ψιλῆς προσρήσεως τὸν ἡγούμενον ἀξιοῖ,
ἀλλὰ πρὸς ὃν ἐπέστησε τὰ τῆς μονῆς προνοεῖσθαι ἄνθρωπον αὐτοῦ
τὸ ῥηθὲν ἀποστέλλει πρόσταγμα, οὐδὲ εἰ ἔστιν ἡγούμενος
καθηγούμενος.
    Διέφθειρε γοῦν παραυτίκα ἡ ἀρχὴ καὶ ὑπεσύρη ὁ θεμέλιος τῆς   (515)
θείας οἰκοδομῆς καὶ ἡ ῥίζα ἐξήρανται. Τῆς ἀρχῆς δὲ διαφθαρείσης,
 
ἀνάγκη συνδιαφθαρῆναι τὸ πᾶν καί, τοῦ θεμελίου ὑποσπασθέντος,
ἀνάγκη καὶ τὴν οἰκοδομὴν συγκατενεχθῆναι καί, τῆς ῥίζης ξηρανθείσης,  
ἀνάγκη καὶ τὸ δένδρον ψυγῆναι· ἤργησε γὰρ αὐτίκα πᾶσα θεόπνευστος
διδασκαλία τῶν προειρημένων θεσπεσίων πατέρων περὶ ἀποταγῆς καὶ   (520)
ὑποταγῆς καὶ εἰσαγωγικῆς στοιχειώσεως καὶ ἐκκοπῆς θελήματος συντεθεῖσα.
Τούτων δὲ μὴ προϋπαρξάντων τῷ μονάσαι θέλοντι οὐδὲ ἄλλο τι
πάντως ἕψεται τῶν θείων τοῦ πνευματικοῦ καὶ μοναχικοῦ νόμου
παραγγελμάτων. Τῆς γὰρ τοῦ προεστῶτος ἐξουσίας ἀνῃρημένης ὑπὸ τῆς
κοσμικῆς ἐξουσίας, ὡς εἴρηται, τῆς σωματικῆς τε χρείας τοῖς μοναχοῖς   (525)
οὐχ ὑπ’ αὐτοῦ, ἀλλ’ ὑπὸ τοῦ χαριστικαρίου παρεχομένης, τίς αὐτῶν τῷ
προεστῶτι προσέξει; Τίς φοβηθήσεται; Τίς ταῖς ἐντολαῖς αὐτοῦ πειθαρχή-
σει; Τίς πνευματικὸν καυτῆρα ἢ τομὴν ἢ μικρὰν γοῦν ἐπιτίμησιν
καταδέξεται;
    Τούτων δὲ καὶ τῶν τοιούτων ἀνῃρημένων, ἀνάγκη ἐστὶ λοιπὸν   (530)
πᾶσαν τὴν μοναχικὴν καὶ ἀσκητικὴν πολιτείαν τε καὶ κατάστασιν
οἴχεσθαι πανωλεθρίᾳ, μόνην τὴν περιβολὴν ὡς προσωπεῖον
περικειμένους κατὰ τὸν ἔξω ἄνθρωπον, ἀλλὰ καὶ αὐτὴ ἡ ἔξωθεν
μόρφωσις ἀπήρξατο ἤδη ἀφανίζεσθαι, ὡς ἔστιν ὁρᾶν εἰς τὰ
δεδουλωμένα κοσμικοῖς μοναστήρια. Ἰσαρίθμιοι γάρ εἰσι σχεδὸν τοῖς   (535)
μοναχοῖς οἱ ἐνταττόμενοι παρὰ τῶν βασιλέων καὶ χαριστικαρίων
κοσμικοὶ ἀδελφοί, ἐσωμονῖται καὶ ἐξωμονῖται, καὶ ἔσωθεν τῆς ἁγίας
μάνδρας, ὢ τῆς ἀτοπίας, οἱ κοσμικοὶ σφάζουσι, κρεωφαγοῦσι,
τραγῳδοῦσι καὶ πάντα τὰ κοσμικὰ ἐπιτηδεύματα δρῶσι μετὰ πάσης
ἐξουσίας.   (540)
    Καὶ τίς ἀμφιβάλλει, τοῦ χρόνου προϊόντος καὶ τοῦ κακοῦ
προκόπτοντος, μὴ τελείως γενέσθαι τὰ μοναστήρια κοσμικὰ καταγώγια
καὶ ὅπερ οὐκ ἠδυνήθη ὁ τρισάθλιος Κοπρώνυμος κατορθῶσαι, τοῦτο γὰρ
ἐκείνῳ σκοπός, ὑπὸ τῶν ὀρθοδόξων πληρωθῆναι;
    Οὕτως τοίνυν ὁ δράκων καὶ τοὺς τὰς δωρεὰς λαμβάνοντας   (545)
ἡδέως ἀναιρεῖ καὶ καταπίνει. Καὶ ταῦτα τὰ αὐτῶν ἀνομήματα, ἵνα μὴ
λέγω ἀσεβήματα, ἐκ πολλῶν ὀλίγα διὰ τὴν πολυγραφίαν.
(15)     ιεʹ. Περὶ δὲ τῶν ταπεινῶν καὶ ἐλεεινῶν μοναχῶν, περὶ ὧν καὶ δι’ οὓς   (549)
ἡ πᾶσα σπουδὴ τῷ νοητῷ λέοντι καὶ ἡ ἀκόρεστος καὶ ἀνένδοτος ἔφεσις   (550)
τῆς αὐτῶν ἀπωλείας, δι’ ἣν καὶ πᾶσαι αἱ προειρημέναι αὐτοῦ
μηχανουργίαι ἐπενοήθησαν, μὴ φέροντι καθορᾶν, ὡς προείρηται, τὴν δι’
αὐτῶν προσγινομένην τῷ κόσμῳ παρὰ Θεοῦ σωτηρίαν, ἀναγκαῖον εἰπεῖν.
Ἅμα γὰρ τῷ ἐπιβῆναι αὐτοῖς καὶ τῇ αὐτῶν μονῇ τὸν χαριστικάριον καὶ
πάντα τὰ αὐτῶν καὶ αὐτοὺς ἐγκολπώσασθαι καὶ κατακυριεῦσαι, ὡς   (555)
δεδήλωται, ἑωρακότες τὴν τῆς μονῆς καὶ ἑαυτῶν καταδούλωσιν
ὑποκύπτουσι καὶ μὴ θέλοντες, φεῦ, τῇ κοσμικῇ δυναστείᾳ καὶ ὑπὸ τῆς
ἐνδείας τῶν ἀναγκαίων πιεζόμενοι δεδεμέναις, ὃ δὴ λέγεται, ταῖς χερσὶ
δουλοπρεπῶς τῷ χαριστικαρίῳ παρίστανται, πειθαρχοῦντες δίκην
ἀνδραπόδων τοῖς αὐτοῦ διατάγμασι καὶ κοσμικοῖς θελήμασιν, οὐδὲ εἰ   (560)
ἔστιν αὐτοῖς προεστὼς ἐπιστάμενοι.
    Ὁ δὲ ἡγούμενος, εἰ μὲν τῶν πολλῶν εἷς ἐστι, συνυπάγεται καὶ
αὐτὸς τῇ τοῦ χαριστικαρίου ἐξουσίᾳ καὶ γίνεται καὶ λέγεται ἀντὶ
ἡγουμένου ἀγόμενος· εἰ δὲ τύχῃ εἶναί τις τῶν πνευματικῶν καὶ λογίων,
ἀντέχει μὲν ἄχρι τινὸς καὶ ἀνθίσταται ταῖς τοῦ χαριστικαρίου   (565)
παραλόγοις ὁρμαῖς καὶ ἐπισπᾶται πρὸς ἑαυτὸν τῇ τοῦ θείου λόγου
σύριγγι, τῇ πολλῇ νουθεσίᾳ καὶ τῇ πυκνῇ παρακλήσει ἐνίους τῶν ἀδελφῶν.
Ἀλλὰ καὶ αὐτοί, ὁρῶντες τοὺς τῷ χαριστικαρίῳ προσανέχοντας
ἀδελφοὺς καὶ αὐτοῦ δὴ ἡγουμένου περιφρονοῦντας μερικῆς τινος
προνοίας ἀξιουμένους, ἑαυτοὺς δὲ παραβλεπομένους, παλινῳδίᾳ   (570)
χρησάμενοι, τῷ χαριστικαρίῳ καὶ αὐτοὶ προστίθενται, μὴ παραδεχόμενοι
ὑπ’ αὐτοῦ ἄχρις οὗ δεῖγμά τι τῆς πρὸς τὸν καθηγούμενον ἀπεχθείας αὐτῷ
παράσχωσι. Τί οὖν ποιήσει ὁ ταπεινὸς ἐκεῖνος ἡγούμενος; Τί
διανοηθήσεται; Ποῖος παραστήσει λόγος τὴν ὑπερβάλλουσαν αὐτοῦ θλῖψιν
καὶ τὴν ἀμηχανίαν ὁρῶντος τὴν τῶν ὑπ’ αὐτοῦ ποιμαινομένων ψυχῶν   (575)
ἀπώλειαν καὶ τὴν εἰς τὸ θεῖον καταφρόνησιν, τὸν τοῦ ἁγίου τάγματος
πάντα κίνδυνον καὶ πάντα τὰ εἰρημένα ἄτοπα; Οὐ τῷ εἰρημένῳ δὲ
τρόπῳ μόνον ἀπόλλυνται οἱ ταπεινοὶ μοναχοί, ἀλλὰ πολύτροπος
ὑπάρχει ὁ ὄλεθρος αὐτῶν· εἰς πολλὰ γὰρ ἄτοπα ὑπὸ τῆς ἐνδείας
ἐκκυλίονται, ἐμπορίαν καὶ καπηλείαν καὶ πᾶν βιωτικὸν ἐπιτήδευμα   (580)
μετερχόμενοι διὰ τὴν ἐλεεινὴν σωματικὴν ζωήν.  
    Ἡ μὲν οὖν εἰς τὰ ἀνδρῷα μοναστήρια ἐνεργοῦσα ἢ ἐνεργουμένη
ἀσέβεια τοιαύτη· τῆς δὲ εἰς τὰ γυναικεῖα τίς ἂν ἐφίκοιτο λόγος διὰ τὴν
ὑπερβολὴν τοῦ κακοῦ; Τίς μὴ κλαύσει ὁρῶν τὰ φρίκης ἀνάπλεα; Μετὰ
γὰρ τῶν ἐπὶ τοῖς ἀνδρῴοις προειρημένων κακῶν, καὶ ἄλλα χαλεπώτερα ἐπὶ   (585)
τούτοις δρῶνται· τὰ μὲν γὰρ εὐπορώτερα τούτων τοῖς ἄρχουσιν εἰς
πρόσωπα τῶν οἰκείων γαμετῶν δωροῦνται ἐπὶ δυσὶ προσώποις ἢ ἐπὶ
τρισίν, ὥς φασι, τὰ δὲ ἀπορώτερα ἀπορωτέροις καὶ ἀπορωτέραις.
Οἵτινες, ἅμα τῷ παραλαβεῖν αὐτά, οὐ μόνον πᾶσαν τὴν πρόσοδον αὐτῶν
ὡς ἰδίαν ἐγκολποῦνται κληρονομίαν, ὀλίγα τινὰ ἢ οὐδὲν ταῖς   (590)
μοναζούσαις παρέχοντες, ἀλλὰ καὶ οἴκους ἔνιοι ἔσωθεν τῆς τῶν
παρθένων αὐλῆς ἀνεγείρουσιν, αἰωνίαν τὴν τῶν μοναστηρίων κατάσχεσιν
ἑαυτοῖς πραγματευόμενοι, καὶ εἰσὶ λοιπὸν ἀναμὶξ κοσμικοὶ καὶ
κοσμικαί, δοῦλοι καὶ δουλίδες, μετὰ τῶν μοναζουσῶν συζῶντες καὶ
συνεκκλησιαζόμενοι· ἃ δὲ καὶ αἱ ταπειναὶ μονάζουσαι ὑπὸ τῆς ἐνδείας   (595)
τῶν ἀναγκαίων πιεζόμεναι δρῶσι, τίς ἰσχύει γραφῇ παραδοῦναι; Οἴχεται
κἀνταῦθα ἐξ αἰτίας τῶν χαριστικαρίων καὶ χαριστικαριῶν πᾶσα μοναδικὴ
καὶ παρθενικὴ κατάστασις· πᾶς κανὼν ὑποταγῆς καὶ ταπεινώσεως καὶ
ἐκκοπῆς θελήματος ἀπελήλαται, πανταχοῦ τῶν χαριστικαρίων
κατεξουσιαζόντων καὶ τῶν προεστώτων καταφρονουμένων καὶ τῶν   (600)
μοναζουσῶν ταῖς χαριστικαρίαις προσκειμένων καὶ ὑπεικουσῶν οὐ ταῖς
προεστώσαις καὶ χαιρουσῶν μᾶλλον ὡς τὰ πολλὰ ταῖς διενέξεσι τῆς
χαριστικαρίας καὶ τῆς καθηγουμένης, διηνεκῶν καὶ ἀδιαλείπτων οὐσῶν ἐν
αὐταῖς διχοστασιῶν καὶ μνησικακιῶν.
    Τούτων δὲ οὕτως ἐχόντων, ποῦ λοιπὸν σωτηρίας ἐλπίς; Ποῦ τὸ   (605)
τῆς ἀρετῆς ἐργαστήριον; Ποῦ τὸ διδασκαλεῖον τῆς ἀληθοῦς φιλοσοφίας καὶ
τέχνης τῶν τεχνῶν; Οἴχεται καὶ ἀπόλωλεν. Οὕτως τοίνυν καὶ ὁ ἐχθρὸς
ἡμᾶς τοὺς ἐλεεινοὺς μοναχούς, ἄνδρας τε καὶ γυναῖκας, ψυχικῶς
φονεύων ἀπόλλυσιν.
(16)     ιϛʹ. Τοῦτο τὸ χαλεπώτατον καὶ ὑπέρογκον καὶ πολύτροπον καὶ @1   (611)
ἀνυπέρβλητον κακόν, τὸ πάσης ἀσεβείας ἐφάμιλλον, τὸ πάσης
αἱρέσεως ἰσοστάσιον, οἱ κατὰ καιροὺς βασιλεῖς καὶ πατριάρχαι
ἐνεργούμενον καθορῶντες καὶ δυνάμενοι καὶ ἐξουσίαν ἔχοντες
ἀναστεῖλαι καὶ παῦσαι αὐτό, οὐ μόνον τοῦτο οὐ ποιοῦσιν, ἀλλὰ καὶ   (615)
ἐπιβεβαιοῦσι δι’ ὧν καὶ αὐτοὶ τὰ αὐτὰ τῶν πρὸ αὐτῶν ἐνεργοῦσιν, ἀεὶ τοῦ
κακοῦ κατὰ γενεὰν καὶ γενεὰν προσθήκην ἐπιδεχομένου καὶ ὅσον οὔπω
ἀφανισμῷ τελείῳ τοῦ μοναχικοῦ τάγματος παραδοθησομένου· οὐδὲ γὰρ
 ἡγοῦνται τὸ τοιοῦτον ὅλως ἁμάρτημα εἶναι. Καὶ πῶς ἄρα
διορθώσονται;   (620)
    Εἰ δὲ καί ποτε εἰς μικρὰν συναίσθησιν ἔλθωσιν, ὑπό τινος τῶν
φιλαρέτων περὶ τούτου ὑπομιμνῃσκόμενοι, τοῖς πρωταιτίοις ἐκείνοις
τὸ πᾶν ἐπιγράφουσι καὶ ἑαυτοὺς ἀνευθύνους ὑπολαμβάνουσιν,
ἀγνοοῦντες ὅτι τοσοῦτον μᾶλλον ἐκείνων κατακριθήσεσθαι μέλλουσιν,
ὅσον ἐκεῖνοι μέν, μὴ εἰδότες τὸ ἐξ ἀποτελέσματος τοῦ κακοῦ μέγεθος,   (625)
ὡς ἀγαθόν τι δοκοῦντες ποιεῖν τὸ πονηρὸν ἔδρασαν· οὗτοι δέ, τὸ
θεοστυγέστατον ἀποτέλεσμα ὀφθαλμοῖς καθορῶντες, ἑκουσίως ἀνομοῦσι
τὴν οἰκείαν καταπατοῦντες συνείδησιν.
    Ἀλλὰ καὶ τίς ἀπὸ τοῦ αἰῶνος ὑπὸ τῆς τῶν προλαβόντων κακίας
ἐβοηθήθη τοῦ μὴ τὰ ὅμοια καὶ χείρονα ἐκείνων κολασθῆναι; Τί γὰρ   (630)
ὠφελοῦνται οἱ φονεῖς ἀπὸ τοῦ εἶναι τοῦ φόνου πρωταίτιον τὸν Κάϊν ἢ
οἱ ἀρσενοκοῖται ἀπὸ τοῦ εἶναι πρωταιτίους τοὺς Σοδομίτας, εἰ μὴ
μᾶλλον ἀσυγχώρητα πλημμελοῦσιν, ὡς μετὰ τὴν φοβερὰν ἐκείνων
κατάκρισιν τοῖς αὐτοῖς ἐπιμένοντες; Οὕτως οὐδὲ αὐτοὶ χώραν
ἀπολογίας πάντως ἕξουσι διὰ τὸ μὴ γενέσθαι πρωταίτιοι.   (635)
(17)     ιζʹ. Ἁμαρτίαν πρὸς θάνατον εἶπον οἱ πατέρες τὴν ἀμετανόητον.   (637)
Καὶ τίς τῶν τὰ μοναστήρια δωρουμένων ἢ τῶν λαμβανόντων μετενόησέ
ποτε ἐπὶ τῇ τοιαύτῃ καὶ τοσαύτῃ ἁμαρτίᾳ ἢ κἂν ὅλως ἁμαρτῆσαί ποτε
ᾠήθη τούτου ἕνεκεν, ἵνα μετανοήσῃ καί, κἂν εἰς αὐτὰς τὰς τελευταίας    (640)
ἀναπνοάς, κἂν ψιλῷ λόγῳ, εἴπῃ πρὸς Κύριον· Ἥμαρτόν σοι, Κύριε,
τὰ σοὶ καὶ τοῖς σοῖς ἀνατεθειμένα πράγματα ἀναιδῶς καὶ ἀδεῶς δι’ ὅλης
μου τῆς ζωῆς καταχρώμενος· ἀλλὰ σύ, Κύριε, διὰ τὴν ἄπειρόν σου καὶ
ἀνεκδιήγητον ἀγαθότητα ἐλέησον καὶ συγχώρησόν μοι; Ἀμετανόητος δὲ
ἐπὶ τῇ τοιαύτῃ καὶ τηλικαύτῃ ἀσεβείᾳ ἀποθανών, πῶς ῥυσθήσεται ὁ   (645)
ἄθλιος τῆς αἰωνίου κολάσεως, εἰ καὶ μηδεμίαν ἄλλην ἁμαρτίαν ἑαυτῷ
συνέγνωκεν, ὅπερ ἀμήχανον;
    Τὸ δὲ παραδοξότερον ὅτι οἱ τὰ τοιαῦτα τολμῶντες πλημμελεῖν καὶ
οὕτω τῷ Θεῷ προσκρούοντες τολμῶσι μοναστήρια ἐκ νέου ἀνοικοδομεῖν
καὶ οὐκ ἐρυθριῶσιν ἄλλα μοναστήρια καταλύοντες καὶ ἕτερα   (650)
ἀνοικοδομοῦντες, μηδὲ κἂν τοῦτο συνιδεῖν δυνάμενοι ὅτι, τοῦ δυσσεβοῦς
ἔθους κρατοῦντος, καὶ τὰ νῦν ὑπ’ αὐτῶν ἀνεγειρόμενα, εἰ καὶ μὴ σήμερον,
ἀλλ’ αὔριον γοῦν, ἀνάγκη δωρηθῆναι καὶ δουλωθῆναι καὶ
καταλυθῆναι.
(18)     ιηʹ. Δόξα σοι, Κύριε Ἰησοῦ Χριστὲ ὁ Θεὸς ἡμῶν, δόξα σοι, δόξα   (656)
τῇ μακροθυμίᾳ σου, δόξα τῇ ἀνεξικακίᾳ σου, δόξα τῇ ἀφάτῳ
φιλανθρωπίᾳ σου, ὅτι, τοῦ τοιούτου καὶ τηλικούτου κακοῦ ἐπὶ
τοσούτοις χρόνοις τῇ Ῥωμανίᾳ καὶ τῇ τῶν χριστιανῶν πολιτείᾳ
ἐνδυναστεύοντος καὶ τολμωμένου ἀφόβως καὶ πεπαρρησιασμένως   (660)
ἐνώπιον τῶν ὀφθαλμῶν σου, οὐκ ἠγανάκτησας, οὐκ ὠργίσθης ἀξίως καὶ
ἀφανισμῷ τελείῳ ἡμᾶς παρέδωκας, ἀλλ’ ἔτι ἀνέχῃ καὶ μακροθυμεῖς.
    Καὶ νῦν μὲν τὸ τῶν Τούρκων ἄγριον καὶ ἀθεώτατον ἔθνος ἡμῖν εἰς
παιδείαν ἤγειρας τὴν τῆς ἀνατολῆς χώραν ληΐζον, νῦν δὲ τὰ τῶν Πατζινακῶν
καὶ Κομάνων καὶ Φράγγων τὴν τῆς δύσεως λεηλατοῦντα. Ἀλλὰ μὴν καὶ   (665)
σεισμῷ φοβερῷ καὶ χαλεποῖς συμπτώμασι καὶ θανάτοις ἐξαισίοις καὶ
ἐμπρησμοῖς ἡμᾶς ἐφόβησας, εἰς συναίσθησιν πάντως διὰ τούτων καὶ τῶν
τοιούτων καὶ εἰς διόρθωσιν ἄγων.
    Ἡμεῖς δὲ οὐ συνήκαμεν, οὔτε συνίομεν, ἀλλ’ ἔτι ὁ ἀθετῶν ἀθετεῖ
καὶ ὁ ἀνομῶν ἀνομεῖ. Σὺ δέ, Κύριε, καὶ ἔτι φείδῃ ἡμῶν καὶ προνοεῖς @1   (670)
καὶ διοικεῖς ἐν ἐλέει καὶ οἰκτιρμοῖς τὴν ζωὴν ἡμῶν, ὄντως κατὰ τὴν
μεγαλωσύνην σου καὶ ἡ μακροθυμία σου. Ἀλλὰ φοβοῦσί με αἱ
φρικταὶ καὶ ἀδέκαστοι κρίσεις σου αἱ ἀπ’ αἰῶνος ἐπενεχθεῖσαι τοῖς τὰ
ἀδιόρθωτα πταίσασιν. Οὐ γὰρ πολλάκις φιλεῖς περιφρονούμενος, καὶ
εἰ λίαν ὑπάρχεις φιλάνθρωπος. Φοβεῖ με ὁ ἀσυμπαθῶς κατακλυσθεὶς   (675)
κόσμος· φοβεῖ με ἡ τοῦ λαοῦ τῶν Σοδόμων σὺν τῇ γῇ καὶ τῷ ἀέρι
ἀποτέφρωσις, ἡ τῶν Αἰγυπτίων εἰς τὸ Ἐρυθραῖον πέλαγος
καταπόντωσις καὶ ἡ τοῦ ἠγαπημένου Ἰσραὴλ διὰ τὴν εἰς σὲ
παρανομίαν ἀποβολή τε καὶ ἔκπτωσις.
    Καὶ διὰ τοῦτο τολμῶν δέομαι· Κύριε, κλῖνον τὸ οὖς σου καὶ   (680)
ἄκουσον, ἄνοιξον τοὺς ὀφθαλμούς σου καὶ ἰδὲ ἵλεῴ σου ὄμματι ἐπὶ
τὸν λαόν σου καὶ τὴν κληρονομίαν σου, ἣν ἐξηγοράσω τῷ τιμίῳ σου
αἵματι καὶ κλῖνον τὰς καρδίας ἡμῶν, βασιλέων φημὶ καὶ ἀρχιερέων,
ἀρχόντων τε καὶ ἀρχομένων, μοναστῶν καὶ μιγάδων, εἰς ὑπακοὴν τῶν
θείων σου προσταγμάτων καί, τῷ θείῳ φόβῳ σου καθηλώσας τὰς   (685)
σάρκας ἡμῶν, καταξίωσον ἡμᾶς τρέμειν καὶ φοβεῖσθαι τὸ φρικτὸν καὶ
πάντιμον ὄνομά σου, τοῦ μὴ παρακούειν τὸν νόμον σου, ἀλλὰ ταῖς
ἁγίαις ἐντολαῖς καὶ δικαιώμασί σου πειθαρχοῦντας ἐκφυγεῖν δι’ αὐτῶν οὐ
μόνον τὴν προειρημένην ἀσέβειαν, ἀλλὰ καὶ πᾶσαν ἄλλην ἁμαρτίαν
πράξει καὶ λόγῳ καὶ διανοίᾳ ἐνεργουμένην, ἵνα εὑρεθῶμεν ἐνώπιόν σου   (690)
εὐαρεστήσαντες καὶ μὴ αἰσχυνόμενοι, ὅταν ἀποδιδῷς ἑκάστῳ κατὰ τὰ
ἔργα αὐτοῦ.
    Σοὶ γὰρ πρέπει πᾶσα δόξα, τιμὴ καὶ προσκύνησις σὺν τῷ Πατρὶ
καὶ τῷ παναγίῳ σου Πνεύματι νῦν καὶ ἀεὶ καὶ εἰς τοὺς αἰῶνας τῶν
αἰώνων. Ἀμήν.    (695)
 


