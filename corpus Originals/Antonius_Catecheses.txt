 ANTONIUS III STUDITES, Catecheses 1-4. {3354.003}
(1)     Περὶ ἐξαγορεύσεως τῶν οἰκείων σφαλμάτων, καὶ περὶ εὐταξίας τῶν τε
θείων συνάξεων, καὶ περὶ τῶν λοιπῶν κοινοβιακῶν ἐλαττωμάτων.
    Ἀδελφοὶ καὶ πατέρες, τῶν γνησίως ἐρώντων ἰδικώτατον καὶ ἐξαίρετον
γνώρισμα, τὸ ἀεὶ τοῖς φιλουμένοις συγγίνεσθαι καὶ διὰ τῆς εἰς ἀλλήλους
διαγωγῆς τε καὶ συμβιώσεως ἀδιασπάστως ἡνῶσθαι καὶ συναυλίζεσθαι·   (5)
πολλῶν γὰρ καὶ ἄλλων ὄντων, δι’ ὧν ὁ τῆς ἀγάπης χαρακτηρίζεται σύνδεσμος,
τοῦτο πρῶτον καὶ μόνον καὶ τελευταῖον τρανῶς ἐξεικονίζειν οἶδε, τὸ ταύτης
διάφορον καὶ ἰδιαίτατον. Διὸ καὐτός, ἀχώριστος εἶναι τῆς ἀγάπης ὑμῶν
βουλόμενος, παντὶ τρόπῳ διὰ σπουδῆς ἔχω καταρτίζειν ὑμᾶς ἐν Χριστῷ, πάντα
κάλων, τὸ δὴ λεγόμενον, κινῶν, καὶ ποτὲ μὲν ἰδίᾳ ἑκάστῳ ὑμῶν συγγινόμενος, ποτὲ δὲ κατὰ κοινοῦ τοῦτο ποιῶν, καὶ ποτὲ μὲν δι’ ἐπιτιμήσεως σφοδροτέρας τὴν τῆς ἀγάπης διάθεσιν ὑπεμφαίνων, ἄλλοτε δὲ διὰ προσηνείας
καὶ ἡμερότητος, καί τινας μὲν δι’ ὀνειδισμῶν τε καὶ ἐλεγμῶν, ὅτε καιρὸς
ἀπαιτοίη, «ἐλεγμῷ γὰρ ἐλέγξεις τὸν πλησίον σου καὶ οὐ λήψῃ δι’ αὐτὸν
ἁμαρτίαν», τινὰς δὲ δι’ ἐσχηματισμένης ἀποστροφῆς, ἄλλους δὲ διὰ συγγνώμης καὶ συγκαταβάσεως ὅτι πολλῆς, ὅσοις τοῦτο λυσιτελέστερον, καὶ
ἁπαξαπλῶς τοῖς πᾶσι πάντα γινόμενος, εἰ δεῖ κἀμὲ τολμηρῶς μετὰ τοῦ ἀποστόλου φθέγξασθαι, ἵνα πάντως τινὰς Χριστῷ προσάξω, μᾶλλον δὲ
ἅπαντας. Τοίνυν ὁ τῆς ἀγάπης ὑμῶν θερμὸς καὶ διάπυρος ἔρως, ὁσημέραι
ἀνακαιόμενος καὶ ἀναπτόμενος ἐν ἐμοὶ καὶ ἐμπιπρῶν μου τὰ τῆς ψυχῆς   (20)
αἰσθητήρια, ὃ μόνον λειπόμενον ἦν, καὶ διὰ λόγου ψυχὴν εἰκονίζοντος
ἐγγραμμάτως συγγενέσθαι ὑμῖν, τοῦτο ποιῆσαι συνεβουλεύσατο, ὃ δὴ καὶ
πεποίηκα, ἀρχὴν ταύτης μου τῆς ἀγαπητικῆς ὁμιλίας οὕτω ποιούμενος. @1
    Οἱ θεῖοι πατέρες ἡμῶν ἀρχὴν καὶ ῥίζαν τῆς πρακτικῆς ἀρετῆς τοῖς
ἀρχομένοις μάλιστα, νηστείαν καὶ ἀγρυπνίαν ὡρίσαντο. Πάντως δὲ   (25)
ὡμολόγηται ὡς ὁ τὴν ἱερὰν ταύτην ξυνωρίδα τῶν ἀρετῶν λόγῳ καταβαλεῖν
ἐφιέμενος προητοιμάσατο τόπον, ᾧ τὸν θεμέλιον τῆς οἰκοδομῆς ἐπιθήσει,
ὅστις ἐστὶν ὁ τῆς ἐξαγορεύσεως ὅρος καὶ νόμος· ὁ γὰρ μετὰ τοῦ ὅπλου τούτου
παραταξάμενος πρὸς τὰ τῆς πονηρίας πνεύματα χρηστὸν κατεβάλετο τὸν
θεμέλιον. Ἴδωμεν δὲ αὐτῆς τὸ ὠφέλιμον, καὶ πρῶτον μὲν ἐκ τῶν θείων   (30)
γραφῶν τὸ ταύτης ἀναγκαῖον καὶ χρήσιμον παραστήσωμεν.
    Αὐτὸς ὁ Κύριος οὕτω διὰ τοῦ προφήτου φησί· «Λέγε σὺ πρῶτος τὰς
ἁμαρτίας σου, οὐχ ἵνα συγχωρηθῇς μόνον, ἀλλ’ ἵνα δικαιωθῇς». Καὶ πάλιν
ἐν εὐαγγελίοις· «ἄν τινων ἀφῆτε τὰς ἁμαρτίας, ἀφίενται αὐτοῖς». Καὶ
αὖθις· «Ὅσα ἂν λύσητε ἐπὶ τῆς γῆς ἔσται λελυμένα ἐν τῷ οὐρανῷ». Ὁ δὲ   (35)
σοφὸς Σολομών· «Περὶ τῆς ψυχῆς σου μὴ αἰσχυνθῇς· ἔστι γὰρ αἰσχύνη
ἐπάγουσα ἁμαρτίαν, καὶ ἔστιν αἰσχύνη δόξα καὶ χάρις». Καὶ πάλιν· «Μὴ
λάβῃς πρόσωπον κατὰ τῆς ψυχῆς σου, καὶ μὴ ἐντραπῇς εἰς πτῶσίν σου»,
καὶ «μὴ αἰσχυνθῇς ὁμολογῆσαι ἐφ’ ἁμαρτίαις σου». Καὶ ὁ θεολόγος
μαθητὴς καὶ φίλος τοῦ Χριστοῦ· «Ἐὰν ὁμολογῶμεν τὰς ἁμαρτίας ἡμῶν, πιστός   (40)
ἐστι καὶ δίκαιος ὁ Θεός, ἵνα ἀφῇ ἡμῖν τὰς ἁμαρτίας». Ἐκεῖνον δὲ τίς δεσμεῖ
ἢ ἀπολύει τῶν ἐγκλημάτων, τὸν αὐθαιρέτως ἑαυτοῦ γεγονότα κατήγορον, οὐχ
ὃν οὐκ ἔγνω οὐδ’ ἤκουσεν ὅς ἐστιν ὁ βίος αὐτοῦ; Ὁ δὲ κατὰ σάρκα ἀδελφὸς
τοῦ Κυρίου οὕτως ἔφησεν· «Ἐξομολογεῖσθε ἀλλήλοις τὰ παραπτώματα, καὶ
εὔχεσθε ὑπὲρ ἀλλήλων ὅπως ἰαθῆτε». Ἀλλὰ δὴ καὶ ὁ μέγας Πρόδρομος   (45)
τοὺς προσιόντας ἐξομολογουμένους ἐβάπτιζεν· ἄνθρωπος μὲν γὰρ ἀνθρώπῳ
συνεργεῖ πρὸς μετάνοιαν διὰ τῆς ἐξαγορεύσεως καὶ ὑπηρετεῖ, Θεὸς δέ ἐστιν
ὁ τὴν συγχώρησιν παρεχόμενος. «Ἐγώ εἰμι, φησίν, ὁ ἐξαλείφων τὰς ἀνομίας
σου καὶ τὰς ἁμαρτίας σου, καὶ οὐ μὴ μνησθῶ, σὺ δὲ μνήσθητι». Εὑρήσομεν
δὲ καὶ τὴν Παλαιὰν τῇ Καινῇ συμφωνοῦσαν. «Ἀνήρ, φησίν, ἢ γυνή, ὅστις   (50)
ἂν ποιήσῃ ἀπὸ τῶν ἁμαρτιῶν τῶν ἀνθρώπων καὶ παριδὼν παρίδῃ καὶ πλημμελήσῃ ἡ ψυχὴ ἐκείνη, ἐξαγορεύσει τὴν ἁμαρτίαν ἣν ἐποίησεν». Καὶ ἐν τῷ
Ἰώβ· «Ἐὰν νοήσῃ ἄνθρωπος τῇ καρδίᾳ ἐπιστραφῆναι πρὸς Κύριον,
ἀναγγελεῖ δὲ ἀνθρώπῳ τὴν ἑαυτοῦ μέμψιν» καὶ «εἰσελεύσεται προσώπῳ
καθαρῷ σὺν ἐξηγορίᾳ». Καὶ πάλιν ὁ σοφός· «Ἐκκαλύπτει τὰς ἁμαρτίας   (55)
αὐτοῦ εὔγνωστος ἐν συνεδρίῳ» καὶ «ὁ ἐπικαλύπτων ἀσέβειαν αὐτοῦ οὐκ
εὐοδωθήσεται».
    Καὶ τί πολλὰ λέγω; Οἷον ἐπὶ τῶν σωμάτων ἴδοι τις ἂν τοῦτο καὶ ἐπὶ τῶν
τῆς ψυχῆς παθημάτων· καὶ γὰρ ἰατρὸς ἐκείνου ἐπιμελεῖται τοῦ σώματος καὶ
τὴν θεραπείαν ἐπάγει τῇ τέχνῃ κατάλληλον ὅπερ ἄριστα διέγνω καὶ τοῖς   (60)
ὀφθαλμοῖς ἐθεάσατο. Ὁ δὲ κατ’ ἰδίαν ἀρέσκειάν τι ποιῶν, καὶ τῇ ἰδίᾳ
γνώμῃ στοιχῶν, καὶ μὴ τοῖς πνευματικοῖς πατράσι διὰ τῆς ἐξαγορεύσεως
γνωρίζων τὴν τῆς ψυχῆς ἀρρωστίαν, ἐπισπᾶται τὴν ἐλεεινὴν ἐκείνην ἀπόφασιν·
«Οὐαὶ οἱ συνετοὶ παρ’ ἑαυτοῖς, λέγουσαν, καὶ ἐνώπιον ἑαυτῶν ἐπιστήμονες».
Ὁ δὲ θεολογικώτατος νοῦς οὑτωσί πώς φησι· «Μὴ ἀπαξιώσῃς ἐξαγορεῦσαί   (65)
σου τὴν ἁμαρτίαν, εἰδὼς ὅπως Ἰωάννης ἐβάπτισεν, ἵνα τὴν ἐκεῖθεν αἰσχύνην
τῇ ἐνταῦθα φύγῃς, ἐπειδὴ μέρος καὶ τοῦτο τῆς ἐκεῖσε κολάσεως, καὶ δείξῃς
ὅτι τὴν ἁμαρτίαν ὄντως μεμίσηκας, παραδειγματίσας αὐτὴν καὶ θριαμβεύσας
ὡς ἀξίαν ὕβρεως». Καὶ ἀλλαχοῦ· «Περιβαλοῦ κόπρια, δάκρυα, στεναγμούς,
τὴν δι’ ἐξαγορεύσεως καὶ ἀτιμοτέρας ἀγωγῆς ἐπανόρθωσιν». «Μιμησώμεθα   (70)
δὲ καὶ τὴν Σαμαρεῖτιν γυναῖκα, καὶ ἀνθρώπους μὴ αἰσχυνθῶμεν». Καὶ τῷ
Δαυὶδ δὲ ἁμαρτόντι προφήτης ἐπέμφθη, προφήτῃ γε ὄντι καὶ αὐτῷ· «καὶ γὰρ
ἰατροί, ὅτε νοσοῦσι, χρῄζουσιν ἑτέρων ἰατρῶν· λυμαίνεται γὰρ ἡ ἀρρωστία
τὴν τέχνην».
    Σύγγνωτε δέ μοι, παρακαλῶ· εἰς μῆκος γὰρ τὸν λόγον ἐξέτεινα τὰς μαρτυρίας   (75)
ἐξερευνώμενος. Ἀλλὰ μικρὸν ἀναμείνωμεν, ἵν’ ἀπηρτισμένην τὴν ὠφέλειαν
καρπωσώμεθα. Ὁ τῆς θείας Κλίμακος ὑποφήτης οὑτωσί πώς φησι· «μώλωπες
θριαμβευόμενοι οὐ προκόψουσιν ἐπὶ τὸ χεῖρον, ἀλλ’ ἰαθήσονται· οὐδὲν γὰρ
οὕτω τοῖς δαίμοσι καὶ τοῖς λογισμοῖς ἰσχὺν καθ’ ἡμῶν δίδωσιν, ὡς τὸ τούτους
ἀνεξαγορεύτους ἐν τῇ καρδίᾳ σιτίζεσθαι. Ψυχὴ δὲ ἐξαγόρευσιν ἐννοουμένη   (80)
ὡς ὑπὸ χαλινοῦ ὑπ’ αὐτῆς κατέχεται μὴ ἐξαμαρτάνειν». Τί γὰρ φωτεινότερον ψυχῆς ἔργον τοῦτο ἐχούσης διαπαντός; Καὶ τοῦτο ἴσασιν οἱ πείρᾳ
γευσάμενοι· ποίαν γὰρ ἐλπίδα, ποίαν ἀμεριμνίαν, ποίαν ἐλευθερίαν οὐ κτᾶται,
καὶ ἀφοβίαν καὶ αὐτοῦ τοῦ θανάτου, καὶ κουφισμὸν πολέμων, καὶ ἠρεμίαν
λογισμῶν, καὶ—τὸ ζητούμενον—ψυχῆς καθαρότητα, ὁ τοὺς λογισμοὺς ὁσημέραι   (85)
δημοσιεύων; Αἱ γὰρ καθ’ ἑκάστην ἐξηγορίαι τὸ καθ’ ἡμέραν φωτίζουσι.
    Καὶ τί πολλὰ λέγω; Σὺ γενοῦ ἐν σεαυτῷ, ἄνθρωπε, καὶ ἐρεύνησον ὅπως
διατίθεται ἡ ψυχὴ παραδειγματίζουσα καὶ φαυλίζουσα τοὺς οἰκείους λογισμούς, καὶ ὅπως ἀνεξαγορεύτους τούτους ἐῶσα, καὶ μὴ παρ’ ἄλλου διδαχθῆναι
θελήσῃς· «αὐτὸς γὰρ ἀρκέσεις σεαυτῷ πρὸς διόρθωσιν». Διαμέλλων γὰρ   (90)
καὶ ἀναδυόμενος, πρὸς τῷ μηδὲν ὠφελῆσαι, ἔργῳ βεβαιοῖς ὡς μυστήριον
ἐξεκάλυψέ σοι ὁ ἐχθρός, καὶ δέδοικας προσκροῦσαι καὶ ἐκπεσεῖν τῆς ἀγάπης
αὐτοῦ, εἴ γε τοῦτο πνευματικοῖς ἀνδράσιν ἀποκαλύψεις.
    Ταῦτα μὲν αἱ θεῖαι γραφαὶ καὶ αἱ πατέρων διδασκαλίαι καὶ ἡ ἀλήθεια·
ἡμεῖς δὲ ὥσπερ ὑπεραναβεβηκότες τὴν φύσιν καὶ ὑπεράνω τῶν ἀνθρωπίνων   (95)
γενόμενοι, καὶ νενικηκότες τὴν αἴσθησιν καὶ τὰ αἰσθητά, οὕτω διακείμεθα,
νεκροί τινες ὄντες καὶ ἀνενέργητοι καὶ μηδεμίαν φροντίδα ποιούμενοι περὶ
τῶν ἐπανισταμένων καὶ ἐπεμβαινόντων ἡμῖν, πρακτικῶς τε καὶ νοερῶς, ὀλεθρίων παθῶν τε καὶ λογισμῶν. Ἀλλ’ εἰ καὶ μὴ πρότερον, νῦν γοῦν διαναστῶμεν
καὶ φροντίσωμεν περὶ τῆς ἑαυτῶν σωτηρίας· οὐδὲν γὰρ οὕτω φωτίζει ψυχὴν   (100)
καὶ γαλήνην τῇ νοερᾷ παρέχει αἰσθήσει καὶ σχεδὸν ἐκριζοῖ τά τε κατ’
ἐνέργειαν πάθη καὶ τοὺς λογισμούς, ὡς ἡ μετὰ συντετριμμένου πνεύματος
ἐξαγόρευσις. Ἢ μόνος ἐγὼ ὑπὸ λογισμῶν ὀχλούμενος ταῦτα λέγω καὶ οὕτω
κρίνω, τὰ τῶν ἄλλων τοῖς οἰκείοις πάθεσι τεκμαιρόμενος, ὑμεῖς δὲ χωρίς ἐστε
παθῶν καὶ πονηρῶν ἐννοιῶν καὶ ἐνθυμημάτων; Καὶ εἴθε, Κύριε, Κύριε τῶν   (105)
ὅλων, τοῦτο δυνατὸν ἦν· καὶ γὰρ δὴ κἀγὼ τοῦτο βούλομαι, διατηρεῖσθαι
ὑμᾶς ἐν ἁγιασμῷ καὶ καρδίας εὐθύτητι. Ἀλλ’ οὐκ ἔστι τοῦτο, οὐκ ἔστιν·
ἀνθρώπους γὰρ ὄντας καὶ αὐτούς, καὶ φθορᾷ καὶ πάθεσιν ὑποκειμένους, τῶν
ἀδυνάτων ἐστὶ μὴ μολύνεσθαι τὴν ἁγίαν ὑμῶν ψυχὴν ἔκ τε τῶν αἰσθήσεων
καὶ τῶν ἀκαθάρτων πνευμάτων καὶ τῶν ἐκ τῆς καρδίας ἀναφυομένων παθῶν.  (110)
    Πλὴν εἰ τοῦτο τὸ ἔργον ποιήσομεν, κρατῆσαι ταύτην τὴν ἐντολήν, εὐθὺς
ἐπὶ τὴν ταπείνωσιν ἥξομεν, εὐθὺς ἐπὶ τὸ μέμφεσθαι ἑαυτοὺς εὐοδωθησόμεθα·
ἐὰν γάρ τις οὐ μέμψηται καὶ ταπεινώσῃ καὶ ἐξουδενώσῃ ἑαυτόν, τὰ τῆς
καρδίας ἐκφαυλίζειν ἢ θριαμβεύειν οὐ δύναται. Οἷον δέ τι γίνεται ἐπὶ τῆς
προσευχῆς, ὡς εἶπον οἱ πατέρες, ὅτι ταπεινούμενός τις προσεύχεται νηφόντως,   (115)
καὶ προσευχόμενος ταπεινοῦται. Τοιοῦτόν τι καὶ ἐπὶ ταύτης γενήσεται·
ταπεινούμενος γάρ τις ἐξαγορεύσει, καὶ ἐξαγορεύων ταπεινωθήσεται. Τί
δὲ χρησιμώτερον ἐν πάσαις ταῖς κατὰ Θεὸν ἐργασίαις τοῦ μέμψασθαι καὶ
αἰτιάσασθαί τινα ἑαυτόν; Οὐκ ἔστιν οὐδέν. Ἐκ δὲ τούτου τί τῶν ἀμηχάνων
τὸν ταπεινώσαντα ἑαυτόν, μὴ συνταπεινωθῆναι καὶ τῷ πλησίον; Ἐκ δὲ τούτου   (120)
πρᾳότης· «ὁ γὰρ ταπεινός, φησίν, οὐκ ὀργίζεται οὐδὲ παροργίζει τινά».
Ἐκ δὲ ταύτης ἀνάπαυσις καὶ ἡ πρὸς τὸν πέλας ἀγάπη τε καὶ συμπάθεια·
«μάθετε γάρ, φησίν, ἀπ’ ἐμοῦ ὅτι πρᾷός εἰμι καὶ ταπεινὸς τῇ καρδίᾳ, καὶ
εὑρήσετε ἀνάπαυσιν ταῖς ψυχαῖς ὑμῶν». Ὁ δὲ τὴν ἀγάπην πλουτήσας, τὸ
κεφάλαιον τοῦ νόμου τε καὶ τῶν προφητῶν, τί τῶν καλῶν οὐκ ἐκτήσατο;   (125)
    Διὸ ἀγωνισώμεθα καταλαβεῖν τὴν πάντων τῶν καλῶν πρόξενον, τὴν ἁγίαν
ἀγάπην· ταύτης γὰρ ψυγείσης ἐν τοῖς πολλοῖς, ταλαιπωροῦμεν ἐπὶ ταῖς
κακίαις ἡμῶν, ἀδιαφόρως καὶ ὡς ἔτυχε ταύτην τὴν ζωὴν ἡμῶν διεξάγοντες,
καὶ ξενούμενοι πάσης ἀρετῆς, καὶ κακίας πάσης καὶ πονηρίας ἀντιλαμβανόμενοι. Ἀντὶ τοῦ ἀγαπᾶν ἀλλήλους μισοῦμεν καὶ ἀποστρεφόμεθα. Ἀντὶ τοῦ   (130)
εἰρηνεύειν ἐν ἑαυτοῖς, διαφερόμεθα. Ἀντὶ τοῦ ἐπαινεῖν καὶ ἐγκωμιάζειν,
ψόγους πλέκομεν κατ’ ἀλλήλων καὶ λοιδορίας καὶ σκώμματα. Ἀντὶ τοῦ συλλυπεῖσθαι καὶ συμπάσχειν τοῖς τεθλιμμένοις, ἐπεγγελῶμεν καὶ ἐπεμβαίνομεν
καὶ χλευάζοντες εἰρωνικῶς λέγομεν· «οὐὰ οὐά, τί πέπονθεν ὁ δεῖνα». Τοῦτο
γὰρ ὁρῶ τοὺς πολλοὺς πάσχοντας. Ταῦτα μοναχῶν, ταῦτα τοῦ σταυροφόρου   (135)
βίου τὰ κατορθώματα; Οὕτως ἐπηγγείλω τὸν κόσμον ἀρνούμενος καὶ τὰ ἐν
αὐτῷ; Ἐπὶ τοσοῦτον ἐξεβακχεύθης ὑπὸ τοῦ ὀλεθρίου μίσους, ὡς οὐ μόνον μὴ
χεῖρα ὀρέγειν, ὡς προσετάγης, ἀλλὰ καὶ ἐπεμβαίνειν χαμαὶ κειμένῳ τῷ
ἀδελφῷ; Ἀβάλε μοι τῷ ἁμαρτωλῷ εἰς ὅσην κακίαν ἐξωκείλαμεν· ἅγιοι γὰρ
παρὰ πάντων νομιζόμενοι, ἄγριοι καὶ θηριώδεις τοῖς τρόποις ἐσμὲν καὶ τοῖς   (140)
ἐνθυμήμασι. Καιρὸς μετὰ τοῦ ἀποστόλου φθέγξασθαι· «ἐναρξάμενοι πνεύματι
νῦν σαρκὶ ἐπιτελεῖσθε» καὶ «τὰς τῆς σαρκὸς ἐπιθυμίας θέλετε ποιεῖν».
Μὴ οὕτως, δοῦλοι Χριστοῦ καὶ συμπολῖται τῶν ἁγίων, ἀλλ’ ἀντὶ τούτων
ἀγαπήσωμεν ἀλλήλους, ἀποθάνωμεν ὑπὲρ ἀλλήλων, καταφρονήσωμεν καὶ
αὐτῆς ἡμῶν τῆς ζωῆς ὑπὲρ τῆς τοῦ πλησίον οἰκοδομῆς, διεγείρωμεν ἀλλήλους   (145)
πρὸς παροξυσμὸν ἀγάπης καὶ καλῶν ἔργων. «Καὶ ἵνα τί ἀποθνῄσκομεν,
οἶκος Ἰσραήλ;» Ὑπομνήσωμεν καὶ ἐλέγξωμεν ἀλλήλους ἀδελφικῶς καὶ
μὴ ἐχθρωδῶς. Γενώμεθα οἱ πάντες ἓν σῶμα καὶ ἓν πνεῦμα, μίαν ψυχὴν καὶ
γνώμην ἀναλαβόντες ἐν διῃρημένοις σώμασι. Κτησώμεθα πρό γε πάντων
ὑποταγήν τε καὶ ὑπακοήν· ἀδύνατον γὰρ ἢ τῶν ὀλεθρίων τούτων παθῶν   (150)
ἐλευθερωθῆναι, ἢ τοῖς εἰρημένοις καλοῖς κοσμῆσαι τὸν ἐντὸς ἄνθρωπον, ἢ
εὐταξίαν φυτευθῆναι ἐν ἡμῖν, εἰ μὴ τοῖς ὅπλοις τούτοις ἑαυτοὺς περιφράξοιμεν· «μὴ γὰρ ὁ τῆς ὑποταγῆς, φησί, νόμος λυέσθω, εἶπέ τις τῶν ἁγίων, ἣ
καὶ τὰ ἐπίγεια συνέχει καὶ τὰ οὐράνια». Δι’ αὐτῆς γὰρ εὐταξία, δι’ αὐτῆς
εἰρήνη βαθεῖα τοῖς ἀνθρώποις δεδώρηται, διὰ ταύτης εὐμαρῶς διεξάγεται τὸ   (155)
ὑπήκοον. Καὶ τί πολλὰ λέγω; Πάντα γὰρ τὰ κακὰ διὰ παρακοῆς τὴν ἀρχὴν
εἴληφε, καὶ πάντα τὰ ἀγαθὰ δι’ ὑπακοῆς τῷ κόσμῳ ἐφανερώθη.
    Σύγγνωτε δέ μοι, δοῦλοι Χριστοῦ· ἐγὼ γάρ εἰμι ὁ αἴτιος τῆς ῥᾳθυμίας
ὑμῶν, μηδέποτέ τι τῶν ἀγαθῶν ἢ ἐννοήσας ἢ διαπραξάμενος, οἶδεν ἡ ταπεινή
μου συνείδησις, καὶ περὶ τούτων ἄλλους φωτίζειν δοκῶ, ὅλος ἐσκοτισμένος   (160)
ὑπάρχων, καὶ τέχνην ἐκδιδάσκων ἣν οὐ μεμάθηκα. Ὅμως, εἴτε σπουδάζων,
εἴτε καὶ μή, ὡς εἰς τοῦτο τεθεὶς καταναγκάζομαι λέγειν καὶ ὑπομιμνῄσκειν
ὑμᾶς τὰ ψυχωφελῆ καὶ σωτήρια. Αὐτοὶ δὲ μακάριοι ἔσεσθε, εἴ γε φυλάξοιτε
αὐτὰ καὶ παρρησίαν σχοῖτε ἐν τῷ καιρῷ τῶν ἀνταποδόσεων, ἐνώπιον τοῦ
βήματος τοῦ Χριστοῦ. @1   (165)
    Ἐπεὶ δὲ εἰς τούτους τοὺς λόγους κατέστην, λειπόμενόν ἐστι καὶ περὶ τῆς
κοινῆς εὐταξίας καὶ τῆς εἰς ἀλλήλους τιμῆς ὑμῖν προσδιαλεχθῆναι· καὶ γὰρ
καί τινες τῶν κατ’ ἐμὲ ἀμελεστέρων ἀδελφῶν, ἐπιλαθόμενοι τῆς εἰς ἀλλήλους
τιμῆς τε καὶ προτιμήσεως, τὸν αὐχένα ἀνατεινόμενοι καὶ τοῖς ποσὶν
ἀπαιδεύτως βαδίζοντες, τῆς κοινῆς μετανοίας ἐπελάθοντο τῆς ὄντως εὐγενείας   (170)
τῶν μοναχῶν. Ἡ γὰρ δόξα τῶν μοναχῶν καὶ ἡ καύχησις, καὶ ἡ κατὰ Θεὸν
εὐγένεια, ἡ μετάνοιά ἐστι καὶ ἡ πρὸς ἀλλήλους τιμή.
    Ὅταν γὰρ διερχόμενός τις τῶν ἀπαιδεύτων καὶ ἀφελεστέρων μοναχῶν,
ἵνα μὴ λέγω ἀμοναχῶν, τὸν ἀδελφὸν αὐτοῦ, τὸ οἰκεῖον μέλος, τὸν
ὁμορόφιον καὶ ὁμοδίαιτον καὶ ὁμόσχημον, τὴν προσήκουσαν μετάνοιαν οὐ   (175)
ποιῆται, πῶς τῷ πέλας ὃν οὐκ ἐγνώρισε κατὰ βάθος, ὃν οὐκ ἠγάπησεν ὡς
οἰκείαν ψυχὴν διὰ τὴν τοῦ Θεοῦ ἐντολὴν τὸ «χαῖρε» προσείποι καὶ τὴν
τιμὴν ἀπομένοι; Καὶ ταῦτα τίνες; Οἱ ἀπαιδεύτως τὸν βίον διάγοντες, οἱ
ἀναιδῶς καὶ ἀφόβως πολιτευόμενοι, οἱ μήτε τὸ θεῖον καταπτήσσοντες μήτε
τὰς ἐντολὰς ἀλωβήτους φυλάττοντες. Ἀλλ’ εἰ καὶ μὴ πρότερον, νῦν γοῦν,   (180)
τεκνία μου καὶ ἀδελφοὶ καὶ πατέρες, παρακαλῶ, διανάστητε προθύμως πρὸς
 
ἐργασίαν τῶν ἐντολῶν τοῦ Θεοῦ, πρὸς ἀρέσκειαν τῆς αὐτοῦ ἀγαθότητος, πρὸς
ἀκριβῆ πολιτείαν μοναχικῆς διαβιώσεως, ἀλλήλους τιμῶντες, ἀλλήλους εὐφημοῦντες, ἀλλήλων ὑπερευχόμενοι. Μηδεὶς ἀνήκοος, μηδεὶς γογγυστής, μηδεὶς
καταλαλῶν τοῦ πλησίον. Πάντες ὑπήκοοι, ἀλλήλους τιμῶντες καὶ ἀλλήλων   (185)
ὑπερευχόμενοι, καὶ μάλιστα ἐν τοῖς μείζοσι μοναχοῖς καὶ εὐλαβεστέροις
τοῦτο τὸ σέβας προσνέμοντες, ὧν καὶ τὰς εὐχὰς τῇ ὑποπτώσει κομιζόμενοι,
τύχοιτε τῶν ἐπιθυμουμένων ἀγαθῶν.
    Πολλάκις δὲ καί τινες τῶν μεγιστάνων, ἔτι δὲ καὶ συγκλητικῶν καὶ ἀξιωματικῶν, καὶ ἕως αὐτοῦ τοῦ ἐπὶ γῆς βασιλέως, προσκαλεσάμενοι τὴν   (190)
εὐτέλειαν ἡμῶν, ὡς μοναχοὺς ἀληθινοὺς καὶ ὑποτακτικοὺς δοκίμους καὶ
ἐτίμησαν καὶ ἐσεβάσθησαν, καὶ ἴσα Θεῷ ὑπερηγάσθησαν. Ἡμεῖς δὲ μήτε
τὴν τῶν προσκαλεσαμένων πίστιν αἰδεσθέντες μήτε τὸν τοῦ Θεοῦ φόβον εἰς
νοῦν λαβόντες, τὸν ἀδελφὸν οὐ προετιμήσαμεν οὔτε τὸν πλησίον ἐπῃνέσαμεν
οὔτε τὸν Θεὸν ἐν τούτῳ ἐδοξάσαμεν, ἀλλὰ καὶ ἐν τῇ τραπέζῃ τῇ φιλαυτίᾳ   (195)
νικώμενοι, ἕκαστος ἑαυτὸν τοῦ πλησίον προκρίνας, ὑπεράνω ἀναιδῶς
ἐκαθέσθη καταφρονήσας, οἴμοι, καὶ τῆς τοῦ Θεοῦ ἐντολῆς τῆς λεγούσης· «ὁ
ταπεινῶν ἑαυτὸν ὑψωθήσεται», καὶ τῆς ἐμῆς ταπεινώσεως τὴν παραίνεσιν
ἀθετήσας. Ἕτερος δὲ ἐν τῇ τάξει τῆς κοινῆς συνάξεως τῆς τοῦ Θεοῦ δοξολογίας προέκρινε πάλιν ἑαυτὸν τοῦ πλησίον, καὶ ἀναιδῶς ὑπεράνω αὐτοῦ   (200)
τὴν στάσιν ἐποιήσατο, καὶ οὔτε τὸν τοῦ Θεοῦ φόβον αἰδεσθείς, οὔτε τὴν τῶν
ἀδελφῶν μομφὴν αἰσχυνθεὶς συνεστάλη, ἀλλὰ τῇ φιλαυτίᾳ καὶ τῇ κενοδοξίᾳ
νικώμενος, ἔπεσεν ὄντως πτῶμα ἐξαίσιον, ἑαυτὸν μᾶλλον προκρίνας, ὡς
οὐκ ὤφειλεν, τοῦ ἀδελφοῦ.
    Ἐγὼ τοίνυν, ἠγαπημένοι πατέρες καὶ ἀδελφοί, καὶ περὶ τῆς κοινῆς   (205)
ἑστιάσεως ὑπομιμνῄσκω, ἵνα πάντες ὁμοθυμαδὸν ἐν τῇ τραπέζῃ μεθ’
ἡσυχίας καθεζόμενοι, καὶ ὡς Θεοῦ ἀναθεωροῦντος τὰ καθ’ ὑμᾶς, καὶ σιωπῇ
τὸν ἄρτον ἐσθίοντες καὶ τοῖς διακονοῦσιν ὑποτασσόμενοι, καὶ τὰ σκεύη τὰ
καθυπουργοῦντα ἐν ταῖς ἀναγκαίαις χρείαις περιποιούμενοι, τὴν κοινὴν
κατάστασιν καὶ εὐλάβειαν φυλάττητε ὅπως πνεύματι στοιχοῦντες καὶ πνεύματι περιπατοῦντες καὶ πάντα πνευματικῶς περιερχόμενοι, πλησίον γένησθε
τῇ εὐπειθείᾳ καὶ τῇ ὑπακοῇ τοῦ παντάνακτος Θεοῦ, διὰ τῆς ἀγαθῆς πολιτείας
καὶ τῆς ἀγαθοεργίας τῶν ἐντολῶν αὐτοῦ. Μηδεὶς <ἔστω> ἀπολειπόμενος ἐν
τῇ εἰσελεύσει τοῦ στίχου τῆς κοινῆς τραπέζης, μηδὲ πάλιν καθυστερῶν καὶ
ἐναπομένων ἐν τῇ ἐξελεύσει τῶν ἀδελφῶν, εἰς πρόσκομμα γενόμενος τῶν   (215)
κοινοβιακῶν καὶ νόμων καὶ κανόνων καὶ εἰς ἄχθος μέγα τῶν διακονούντων
καὶ ὑπηρετούντων ἐν ταῖς ἀναγκαίαις χρείαις τῆς κοινῆς ἑστιάσεως· ὁ γὰρ
καθυστερῶν ἐν τούτοις, ἄνευ μεγάλης καὶ ἀπαραιτήτου ἀνάγκης, κρῖμα
ἑαυτῷ ἐπισωρεύει ἐν τῇ μεγάλῃ τῆς ἀνταποδόσεως ὥρᾳ, ἑαυτὸν μὲν τῆς
κοινῆς ἑστιάσεως τῶν ἀδελφῶν ἀποστερῶν, καὶ τὸν κοινοβιακὸν κανόνα   (220)
παραφθείρων καὶ παραχαράττων. Μηδεὶς οὖν ἔστω ἀπὸ τῆς δεῦρο ἀνήκοος
 
τῶν τοιούτων φοβερῶν παραγγελμάτων τῆς τοῦ Χριστοῦ ἐντολῆς. Ὑποταγὴ
γάρ ἐστιν οὐρανομίμητος πολιτεία ἣ καὶ τὰ ἐπίγεια πάντα συνέχει καὶ τὰ
οὐράνια, καθώς φησι τὰ λόγια.
    Περὶ δὲ κλεμμάτων, περιττόν ἐστι καὶ λέγειν ὅπου οὐδὲ ἐν τοῖς ἔξωθεν   (225)
εὕρηται, ἀλλά, εἰ καὶ εὕρηται, ἐν καθείρξει καὶ φρουρᾷ τούτους ὑπάγων ὁ
νόμος, τὸ τελευταῖον μετὰ τὸ παιδευθῆναι ἱκανῶς ποινῇ καθυποβάλλει.
Ἀλλὰ μὴ γένοιτο ἐν ὑμῖν τοῦτο τοῖς βίον ἐπανῃρημένοις ἐσταυρωμένον καὶ
μὴ ἑαυτοῖς ζῶσιν, ἀλλὰ τῷ τῶν ὅλων Θεῷ.
    Περὶ γὰρ τῶν ἐν ἀφοβίᾳ καὶ ἐν ἰταμότητι καὶ ἐν χυδαιότητι ζώντων ζωὴν   (230)
τὴν ἐπώδυνον, ὁ λόγος καὶ τὸ κατάκριμα· ἀδόκιμον γάρ ἐστι καὶ ἀπόβλητον
τὸν ἐν ὑποταγῇ καθεζόμενον καὶ ἐν ὑπακοῇ τελοῦντα καὶ στοιχοῦντα ἀλλότρια
τῆς ὑποταγῆς ἐργάζεσθαι ἔργα, καὶ παραφθείρειν νόμους καὶ θεσμοὺς καὶ
κανόνας, οὓς οἱ πατέρες ἐξέθεντο, μᾶλλον δὲ αὐτὸς ὁ Θεὸς καὶ ἐκύρωσε καὶ
ἐβεβαίωσε καὶ ἐπεσφράγισεν· «οὐκ ἦλθον γάρ, φησί, ποιῆσαι τὸ θέλημα τὸ   (235)
ἐμόν, ἀλλὰ τὸ θέλημα τοῦ πέμψαντός με πατρός». @1
    Σύγγνωτε, πατέρες, τὸν λόγον τῆς κατηχήσεως εἰς μῆκος ἐκτείναντι· ἡ γὰρ
ὑμῶν κατὰ Θεὸν ἀγάπη, οἶδε Κύριος ὁ Θεός, εἰ καὶ τὸν λόγον ἐξέτεινεν, ἀλλὰ
καὶ τὴν πνευματικὴν διάθεσιν ὑπερηύξαμεν. Ὑμεῖς δὲ τὸν λόγον τῆς
κατηχήσεως ἔργῳ καὶ ἀληθείᾳ ἐμπράκτως ἐπισφραγίσαντες, ἡμᾶς μὲν ἐκτενέστερον πρὸς τὸν Θεὸν τὰ ὑπὲρ ὑμῶν προθύμως πράττειν παρασκευάσοιτε,
καὶ τὸν ὑπὲρ τῆς κοινῆς σωτηρίας διεγείροιτε λόγον, ἑαυτοὺς δὲ τὰ μέγιστα
καὶ τελεώτερα προξενήσοιτε, ὑπὲρ ὧν καὶ ἐν οἷς ἡ σπουδὴ καὶ ἡ κατὰ Θεὸν
ὀρθὴ καὶ ἀνόθευτος ὑποταγή, βασιλείαν τέ φημι οὐρανῶν καὶ ἀκατάλυτον
δόξαν, ἐν αὐτῷ Χριστῷ τῷ Θεῷ ἡμῶν ᾧ ἡ δόξα καὶ τὸ κράτος σὺν τῷ Πατρὶ   (245)
καὶ τῷ Ἁγίῳ Πνεύματι, νῦν καὶ ἀεὶ καὶ εἰς τοὺς αἰῶνας τῶν αἰώνων. Ἀμήν.


Catechesis 2

(2)     Περὶ τοῦ ἐγκαρτερεῖν τῇ θείᾳ μυσταγωγίᾳ τῆς ἱερᾶς τραπέζης τῆς ἁγίας   (1)
λειτουργίας καὶ τοῦ ἐκ ταύτης ἡμῖν ἐπιγινομένου φωτισμοῦ.
    Ἀδελφοὶ καὶ πατέρες, τὸ μῆκος τῆς προλαβούσης κατηχήσεως οἶδ’ ὅτι
ὄκνον ὑμῖν ἐνεποίησε, καὶ τοῦτο οὐκ ἀπεικότως· ἡ γὰρ τοῦ λέγοντος παράτασις
τῷ ἀκούοντι ἀκηδίας ἐγένετο πρόξενος. Ὅμως, εἰ καὶ ὄκνος προβέβηκεν, ὃ   (5)
τυχόν τινες τῶν πολλῶν ὑπέστησαν, ἀλλ’ οὖν οὐ μικρὰ ἡ ὠφέλεια ὑμῖν ἀνεδόθη,
ἀλλὰ καὶ λίαν μεγίστη καὶ αὐτὴ ταχίστη· καὶ γὰρ ψυχικοὺς μώλωπας ἀπέπλυνε καὶ σπίλους σωματικῶν παθῶν ἀπεκάθηρε καὶ Θεῷ διὰ τῆς
ἐξαγορεύσεως προσοικειωθῆναι πεποίηκεν. «Εἶπα γάρ, φησὶ κατὰ τὸν Δαυίδ,
ἐξαγορεύσω κατ’ ἐμοῦ τὴν ἀνομίαν μου τῷ Κυρίῳ, καὶ σὺ ἀφῆκας τὴν   (10)
ἀσέβειαν τῆς καρδίας μου», καὶ «λέγε σὺ πρῶτος τὰς ἁμαρτίας σου οὐχ
ἵνα συγχωρηθῇς, ἀλλ’ ἵνα δικαιωθεὶς» οἰκειωθῇς τῷ Θεῷ. Καὶ γὰρ κουφισμὸν
καὶ ἀνάπαυσιν ὅτι πολλὴν ἐν ταῖς ψυχαῖς τῶν ἐξαγορευσάντων ἡ μικρὰ
ἐκείνη παραίνεσις ἀπειργάσατο. Καὶ εἰ μὴ τὸ πᾶν ἐθεράπευσεν ἢ τὸ ὅλον, οὐ
παρὰ τοῦτο σιωπῆσαι ἡμᾶς ἐχρῆν· οὐ γὰρ τοῦτο δεδιδάγμεθα ἐν μιᾷ παραινέσει   (15)
τὸ πᾶν τῆς ἰατρείας ἐπιδειξαμένους, τὸ ὅλον συνουλῶσαι καὶ ἀποκαθᾶραι
τραῦμα.
    Καὶ γὰρ καὶ αὐτὸς ὁ τῶν ὅλων δημιουργὸς Θεός, δυνάμενος ἐν ἀκαρεῖ,
«ἐν ῥιπῇ ὀφθαλμοῦ», συστήσασθαι τόνδε τὸν κόσμον, ἐν ἓξ ἡμέραις τὸ
πᾶν συνεστήσατο. Καὶ ἡμεῖς οὖν, οἱ ταπεινοί, εἰ καὶ τὸ πολλοστὸν ἢ μέρος   (20)
τοῦ πολλοστοῦ προσήξαμεν τῷ Θεῷ ἢ καὶ μιᾶς μόνης ψυχῆς, ἧς ὁ κόσμος
ἀντάξιος οὐχ ὑπάρχει, μέγα ἀγαθὸν ἀπείργασθαι πιστεύομεν· καὶ γὰρ
χαρὰν ἐν οὐρανῷ ἀνεκλάλητον γεγενῆσθαι γινώσκομεν ἐπὶ ἑνὶ ἁμαρτωλῷ @1
μετανοοῦντι, καθώς φησι τὰ θεῖα λόγια, ὡς καὶ τὸν μόσχον ἐπιθῦσαι τὸν
σιτευτόν, καὶ συγκαλέσαι τὰς φίλας αὐτῷ δυνάμεις καὶ οὐρανίους, ὁ τὴν   (25)
ἐπιστροφὴν τῶν μετανοούντων ἀναμένων Θεὸς ἐπὶ τῇ σωτηρίᾳ τῆς ἀπολλυμένης εἰκόνος.
    Ἔχοντες οὖν, πατέρες καὶ ἀδελφοί, τὸ τοιοῦτον ἀγαθὸν ἐν χερσί, μὴ
διαμέλλωμεν μηδὲ ἀναδυώμεθα μηδὲ ἀναβαλλώμεθα εἰς τὴν αὔριον· «οὐ γὰρ
οἴδαμεν τί τέξεται ἡ ἐπιοῦσα». Αὐτὸς γὰρ ὁ Χριστὸς βοᾷ· «σήμερον, ἐὰν   (30)
τῆς φωνῆς μου ἀκούσητε». Οὐ λέγει αὔριον καὶ τῇ ἔμπροσθεν, ἀλλ’ ἢ
σήμερον· γινώσκει γὰρ τὸ ἄδηλον τῆς ζωῆς καὶ τὸ ταχύρροπον τοῦ θανάτου
καὶ τὸ τοῦ ἀντιδίκου ἡμῶν διαβόλου ἐπίβουλον καὶ σπουδαῖον.
    Διὰ τοῦτο κἀγὼ ὁ ταπεινός, ἐπεὶ εἰς κεφαλὴν ὑμῶν τῶν πνευματικῶν καὶ
γνησίων δούλων Χριστοῦ κατεστάθην, ὡς οἰκείαν ψυχὴν περιέπω καὶ διὰ   (35)
φροντίδος ὅτι πλείστης ἔχω τὴν ὑμῶν σωτηρίαν, καὶ οὐχ ὑποσταλήσομαι μὴ
πρότερον ἀναγγελεῖν ὑμῖν τὰ δέοντα καὶ ψυχωφελῆ καὶ σωτήρια, καὶ ὅσα
εἰς τὴν ὑμετέραν λυσιτελοῦσι πνευματικὴν πανήγυριν, καὶ τὴν τοῦ Θεοῦ εὐσπλαγχνίαν κηρύττειν οὐδὲ πρὶν ἀγνοουμένην ὑμῖν τοῖς πειθομένοις καὶ
ὑπείκουσι, καὶ τὸ ἐναντίον, τὴν ἀπειλὴν καὶ τὴν ῥομφαίαν καὶ τὴν ἀπευκταίαν ἀπόφασιν τοῖς μὴ ἐθέλουσι πορευθῆναι ὀπίσω τῶν ἐντολῶν καὶ
προσταγμάτων καὶ τῶν ἐνταλμάτων αὐτοῦ. Καὶ γὰρ πολλή μοί ἐστι φροντὶς
καὶ μέριμνα καὶ ἡ τοῦ νοὸς ἐγρήγορσις εἰς τὸ διασῶσαι καὶ ἐκθρέψαι τὸ τοῦ
Χριστοῦ ποίμνιον τὸ ἐκλελεγμένον ἐκ μυριάδων ἐπὶ νομὰς σωτηριώδεις καὶ
ἀναπαύσεις οὐρανίους καὶ Θεῷ ἀποδέκτους. Ὅταν γὰρ ἀποβλέψω καὶ ἴδω   (45)
τὸ ἱερὸν σύστημα, τὸ θεόλεκτον ἄθροισμα, τὸ θεοσύλλεκτον ποίμνιον τῆς
πνευματικῆς ἀδελφότητος, καὶ τὴν τοῦ Θεοῦ ἐκκλησίαν ἐστερημένην τῶν
τέκνων καὶ τῶν προβάτων καὶ μόνην καθ’ ἑκάστην σύναξιν καταλιμπανομένην
μετ’ ὀλιγοστῶν καὶ λίαν εὐαριθμήτων θρεμμάτων, τῶν μὲν ἔξωθεν
πορευομένων καὶ ἀναπατούντων, ἵν’ οὕτως εἴπω, ἀργῶς καὶ ἀκαίρως, μᾶλλον   (50)
δὲ ἐπιβλαβῶς καὶ ἀθέσμως, τῶν δὲ ὕπνῳ, κατεσχημένων, ἄλλων ἐν πόλει
ἀδιαφόρως εἰσιόντων καὶ ἀμονάχως τὸν βίον διατελούντων, ἀφασίᾳ καὶ
πόνῳ ψυχικῷ κατεχόμενος ὁ ταπεινὸς ἐγκρυφίους στεναγμοὺς τῷ τῶν ὅλων
ἀναπέμπω Θεῷ, καὶ ὑπὲρ ὑμῶν τῶν ἀπολιμπανομένων καθ’ ἑκάστην ἐκλιπαρῶ
ταχίστην τὴν διόρθωσιν γενέσθαι, καὶ τὴν ἐκκλησίαν λαμπρύνεσθαι ταῖς   (55)
εἰσελεύσεσι καὶ δοξολογίαις καὶ καρτερίαις τῶν θείων ὑμνωδιῶν καὶ
συνάξεων τοῦ Θεοῦ.
    Διὰ τοῦτο προσυπομιμνῄσκω, πατέρες καὶ ἀδελφοὶ καὶ σπλάγχνα τῆς
οἰκείας μου ψυχῆς, καὶ τὸ νωθρὸν ὑμῶν διεγείρω διὰ τῆς κατηχητικῆς ταύτης
μου παραινέσεως, καὶ παρακλήσει παρακαλῶ, καὶ παραινέσει παραινῶ, καὶ   (60)
διυπνίζω καὶ διεγείρω, ὅπως μηκέτι ἀπὸ τῆς δεῦρο γένηται τοῦτο εἰς τὸ ἱερὸν
σύστημα τῆς ἁγίας ὑμῶν ἀδελφότητος. Ἀλλ’ ὁ πρόθυμος διεγειρέσθω πλέον, 
ὁ ὑπνηλὸς καὶ νωθρὸς πρόθυμος γινέσθω, ὁ σκληρὸς καὶ βαρυκάρδιος πρᾷος
καὶ ἥμερος ἀποκαθιστάσθω διὰ τῆς ἀγαθῆς αὐτοῦ εὐπειθείας τε καὶ εὐψυχίας,
ἵνα πρῶτον μὲν τὸ θεῖον ἐν τούτῳ ἐξιλεώσησθε, ἔπειτα καὶ τὴν ἐμήν τε   (65)
ταπεινωμένην ψυχὴν προθύμως τε καὶ εὐψύχως ὑπὲρ ὑμῶν τὸν Θεὸν
ἐξιλεοῦσθαι παρασκευάσητε μετὰ πολλῆς ὅτι τῆς προθυμίας καὶ παρρησίας,
κατὰ τὸν θεῖον ἀπόστολον· «πείθεσθε γάρ, φησί, τοῖς ἡγουμένοις ὑμῶν καὶ
ὑπείκετε· αὐτοὶ γὰρ ἀγρυπνοῦσιν ὑπὲρ τῶν ψυχῶν ὑμῶν, ὡς λόγον ἀποδώσοντες, ἵνα μετὰ χαρᾶς τοῦτο ποιῶσι καὶ μὴ στενάζοντες· ἀλυσιτελὲς γὰρ   (70)
ὑμῖν τοῦτο». Τοῦτο γὰρ αἰνίττεται ὁ ἀπόστολος ὅτι, καὶ εὐπειθούντων
ὑμῶν καὶ μή, αὐτοὶ ὑπὲρ ὑμῶν ἀγρυπνοῦσι. Καὶ προσέθηκεν· «ἵνα μετὰ
χαρᾶς τοῦτο ποιῶσι καὶ μὴ στενάζοντες· ἀλυσιτελὲς γὰρ ὑμῖν τοῦτο», οὐ
συμφέρει γὰρ ὑμῖν τοῦτο, οὐ λυσιτελεῖ, οὐχ ἁρμόζει.
    Πᾶσα μὲν οὖν σύναξις πνευματικὴ καὶ ὠφέλιμος καὶ Θεῷ εὐαπόδεκτος   (75)
καὶ εὐάρεστος προσοικειοῦσα καὶ συνάπτουσα αὐτῷ τῷ Χριστῷ, ἐξαιρέτως
δὲ ἡ τῆς θείας μυσταγωγίας προσεδρεία τε καὶ παράστασις· καὶ γὰρ ὁ ἱερεὺς
τότε μᾶλλον ἐντυγχάνει αὐτῷ τῷ Θεῷ, καὶ προσλαλεῖ καὶ προσφθέγγεται,
καὶ τὰς ἡμῶν δεήσεις τε καὶ συνθήκας δεχόμενος ἀναφέρει αὐτῷ, καὶ ὑπὲρ
τῶν ἡμετέρων πλημμελημάτων τὰ τοῦ φιλανθρώπου σπλάγχνα ἐκλιπαρεῖ, καὶ   (80)
ἐκτενέστερον προσφωνεῖ, καὶ εὐήκοον αὐτὸν ἀποκαθιστᾷ διὰ τῆς ἀκλινοῦς αὐτοῦ προσεδρείας καὶ μεσιτείας. Μεσίτης γάρ ἐστιν ὁ ἱερεύς, μέσος Θεοῦ καὶ
ἀνθρώπων ἱστάμενος, καὶ τοὺς ἱκετηρίους προσφέρων τῷ πάντων ἀνθρώπων
τὴν σωτηρίαν ἐκδεχομένῳ Θεῷ. Ὅταν δὲ αὐτὸς ὁ ἱερεὺς τὰ ὑπὲρ ἡμῶν γινόμενος
τῷ φιλανθρώπῳ προσέρχηται καὶ ἐξιλάσκηται, ποταπὴν δεῖ ἔχειν ἡμᾶς τὴν   (85)
παράστασιν, τὴν προσοχὴν καὶ τὴν κατάνυξιν τῆς ἐν τῇ θείᾳ μυσταγωγίᾳ
στάσεώς τε καὶ τάξεως; Ποταποὺς ἁγνοὺς καὶ καθαροὺς λογισμοὺς καὶ
εὐκατανύκτους γεωργεῖν ἡμᾶς χρή, ἵνα ἀξιωθῶμεν ἔνδον αὐτὸν εἰσδέξασθαι
εἰσοικισθησόμενον ταῖς ἡμετέραις ψυχαῖς; «Ἐνοικήσω γὰρ ἐν αὐτοῖς, φησί,
καὶ ἐμπεριπατήσω» καὶ «μονὴν παρ’ αὐτοῖς ποιήσομαι». Αὐτὸς γὰρ ὁ   (90)
ἱερεὺς ὄρθιος προσηλωμένος, ἵν’ οὕτως εἴπω, Θεῷ καὶ τῷ βήματι ὑπὲρ τῶν
παρισταμένων μᾶλλον τὰς ἱκετηρίας ποιεῖται, καὶ τῶν μετὰ φόβου καὶ τρόμου
τὸν Θεὸν ἐκζητούντων, καὶ ὑπὲρ τοῦ καθαρισθῆναι ἀπὸ πάσης κηλῖδος
καὶ ὑπὲρ τοῦ φωτισθῆναι τὰς τῶν προσερχομένων ψυχάς, καὶ θεοειδεῖς
ἀποτελεσθῆναι, καὶ ὑπὲρ τῶν δι’ εὐλόγους αἰτίας ἀπολιμπανομένων.   (95)
    Ὅταν δὲ ἡμεῖς αὐτὸν τὸν υἱὸν τοῦ Θεοῦ καταλίπωμεν ἐν τῇ ἁγίᾳ τραπέζῃ
θυόμενον, καὶ τὸ αἷμα αὐτοῦ ἐκχυνόμενον οἴμοι καταφρονήσωμεν καὶ τῇ
ἀκηδίᾳ συνεπαρθῶμεν καὶ τοῖς ποσὶν ἔξω βαδίσωμεν καὶ ἀκαίρως περιπατεῖν,
ἵν’ οὕτως εἴπω, μᾶλλον θελήσωμεν, καὶ τῆς θείας μυσταγωγίας ἀφηνιάσωμεν
καὶ ἀντ’ οὐδενὸς ἡγησώμεθα τὴν καταφρόνησιν, οὐχὶ καὶ αὐτῶν τῶν λίθων   (100)
ἀναισθητότεροι ὑπάρχομεν, καὶ ἔξω καὶ τοῦ χριστιανῶν καταλόγου ταττόμεθα, @1
καὶ τῆς ἀλόγων φύσεως ἀλογώτεροι καθιστάμεθα; Τοῦτο γὰρ ὁρῶ τοὺς πολλοὺς
πάσχοντας καὶ καταφρονοῦντας τῶν τοῦ Θεοῦ ἐντολῶν, καταφρονοῦντας δὲ
καὶ τῆς θείας καὶ ἱερᾶς τραπέζης, καταμελοῦντας δὲ τῶν ἰδίων ψυχῶν καὶ
ἔξω που πορευομένους καὶ ἀναπατοῦντας ἀργῶς καὶ ἀνωφελῶς, μᾶλλον δὲ   (105)
ἀναιδῶς καὶ ἐπιβλαβῶς, καὶ τὸν τοῦ Θεοῦ φόβον εἰς οὐδὲν θεμένους, καὶ τὴν
τούτου ἀπειλὴν μὴ δεδιότας, καὶ μάλιστα ὅταν αὐτὸς ἐγὼ ὁ ταπεινὸς τῷ Θεῷ
ὑπὲρ ὑμῶν ἐντυγχάνω.
    Τινὲς εὐκαιρίαν λαβόντες καὶ ἄδειαν τῆς ἑαυτῶν προαιρέσεως τηνικαῦτα
προθύμως τε καὶ εὐψύχως εἰς τὴν ἐξέλευσιν ταχέως ἐπισπεύδουσι καὶ   (110)
ἀποπηδῶσι τῆς τοῦ Θεοῦ δοξολογίας, οὓς προδιαμαρτύρομαι καὶ προασφαλίζομαι καὶ παρακαλῶ καὶ δάκρυσι καθικετεύω. Μηκέτι τοῦτο ἀπὸ τῆς δεῦρο
γινέσθω· ἀλλὰ πάντες ἐν τῇ θείᾳ μυσταγωγίᾳ τὴν παράστασιν ποιησώμεθα,
καθαροὺς καὶ ἁγνοὺς ἔχοντες τοὺς λογισμούς. Καὶ οἱ ἀξιούμενοι τῶν θείων
ἁγιασμάτων, φωτιζόμενοι χαίρετε, καὶ τῇ ἀγαλλιάσει τῷ Θεῷ προσοικειοῦσθε διὰ τῆς καθαρότητος. Καὶ οἱ μὴ ἀξιούμενοι, σπεύδετε ἀξιωθῆναι
διὰ τῆς ἀποθέσεως τῶν σαρκικῶν σπιλωμάτων τε καὶ ῥυπασμάτων, διὰ τῆς
ἐξαγορεύσεως τῶν προγεγονότων πλημμελημάτων, ἵνα πάντες ἐν πᾶσι τῷ
Θεῷ εὐαρεστοῦντες, καὶ ἀπὸ δόξης εἰς δόξαν ἀναβιβαζόμενοι, καὶ ἀπὸ τῶν
γηΐνων ἑαυτοὺς ἀπάραντες, πρὸς τὰ οὐράνια κάλλη ἀναπετάσητε, καὶ τῷ   (120)
Θεῷ συνεῖναι διαπαντὸς καὶ οἰκειωθῆναι σπουδάσητε διὰ τῆς ἀγαθοεργίας
καὶ ἐκπληρώσεως τῶν αὐτοῦ ἐνταλμάτων καὶ προσταγμάτων.
    Μὴ μόνον δὲ ἐν τῇ τῆς θείας μυσταγωγίας συνάξει τὴν σπουδὴν καὶ τὴν
παράστασιν καὶ τὴν προσεδρείαν ἐπιδεῖξαι σπουδάσητε, ἀδελφοὶ πνευ-
ματικοί, ἀλλὰ καὶ ἐν ταῖς λοιπαῖς συνάξεσι καὶ δοξολογίαις, ἐν τῇ νυκτερινῇ   (125)
καὶ μάλιστα ἀπαντήσει, ἡνίκα ὁ διυπνίζων ὡς ἄγγελος ὑμᾶς διυπνίζει καὶ
διεγείρει, καὶ εἰς τὴν τῶν οἰκείων ψυχῶν ἀφυπνίζει ὠφέλειαν, οὗ μάλιστα
καθυπακούοντες καὶ ὡς ἄγγελον Θεοῦ δι’ αἰδοῦς ἔχοντες, πάσῃ προθυμίᾳ τῆς
οἰκείας σωτηρίας ἐπιμεληθῆναι σπουδάσατε, ἧς ἡ ἀνάκλησις, ταχεῖα καὶ
σύντομος καὶ ῥᾴστη καθέστηκε τοῖς ἐθέλουσι καὶ βουλομένοις καὶ τῆς   (130)
ἀθανάτου βασιλείας ἐπιθυμοῦσιν, ἧς τυχεῖν ἐλπίζομεν τὸν βίον καθάραντες,
Catechesis 3
καὶ τὴν ψυχὴν τῶν σπιλωμάτων ἀποπλύσαντες, καὶ καθαρὰν τῷ ἐφορῶντι
Θεῷ παραστήσαντες, χάριτι καὶ φιλανθρωπίᾳ τοῦ Κυρίου ἡμῶν Ἰησοῦ
Χριστοῦ, ᾧ ἡ δόξα καὶ τὸ κράτος, σὺν τῷ Πατρὶ καὶ τῷ Ἁγίῳ Πνεύματι, νῦν
καὶ ἀεί, καὶ εἰς τοὺς αἰῶνας τῶν αἰώνων. Ἀμήν. @1   (135)
(3)     Περὶ ὑπακοῆς καὶ εὐπειθείας καὶ ἐκπληρώσεως τῶν κοινοβιακῶν νόμων   (1)
καὶ κανόνων, καὶ περὶ σπουδῆς τῶν θείων συνάξεων καὶ καρτερίας τῆς
ἑωθινῆς δοξολογίας.
    Ἀδελφοὶ καὶ πατέρες, οὐ χρεία τῆς ταπεινῆς μου παραινέσεως διὰ τὸ θεοδίδακτον καὶ εὐπειθὲς ὑμῶν καὶ ὑπήκοον ἐν ἅπασι, καὶ διὰ τὸ τὸν κοινὸν   (5)
ἡμῶν πατέρα καὶ φωστῆρα ἅπαντα καὶ προαπαγγέλλειν καὶ προφωτίζειν τὰς
ὑμετέρας ψυχὰς διὰ τῆς κατηχητικῆς αὐτοῦ καθ’ ἑκάστην παραινέσεως.
Ἀλλ’ ἐπειδή, ἄνθρωποι ὄντες καὶ εὐόλισθον ἔχοντες καὶ ποικίλως ὑπὸ τοῦ
παμμηχάνου ἐχθροῦ πολεμούμενοι, οὐ συγχωρούμεθα τὰ δέοντα καθαρῷ νῷ
πράττειν καὶ ἀκηλιδώτῳ διανοίᾳ μετέρχεσθαι, ἄλλως τε καὶ τὰ καθ’ ἑκάστην   (10)
παρεμπίπτοντα, μᾶλλον δὲ καθ’ ὥραν, ἐν τῇ ἁγίᾳ ὑμῶν συνοδίᾳ ποικίλα τυγχάνοντα δέονται καὶ μικρᾶς ὑπομνήσεως, ὅπως μὴ ἐξ ἀγνοίας σφαλλόμενοι
δυσανάκλητον τὴν διόρθωσιν ἔχωμεν.
    Τούτου ἕνεκα σὺν πολλῇ προθυμίᾳ καὶ πλείονι προαιρέσει, τὴν διὰ τῆς
γραφῆς ὑπόμνησιν μετέρχεσθαι προτεθύμημαι τὴν ὑμῶν ὠφέλειαν καὶ   (15)
ψυχικὴν λυσιτέλειαν, κέρδος οὐ τὸ τυχὸν ἑαυτοῦ λογιζόμενος καὶ εἰκότως·
καὶ γὰρ ἡ ὑμῶν ἐπὶ τὸ κρεῖττον διόρθωσις καὶ μετάθεσις οἰκεία μοί ἐστιν
ὠφέλεια, ὥσπερ τὸ ἔμπαλιν ἡ τοῦ οἰκείου μου βίου πρὸς τὸ κρεῖττον ἐπάνοδος,
ὑμετέρα ἐστὶν ἀρετῆς ἀκροτάτης ἀνάβασις. Καὶ γὰρ ὁ βίος ἡμῶν, κατὰ τοὺς
θείους πατέρας, πένθος ἐστὶ καὶ κόπος καὶ ἀδιάπαυστος μόχθος·   (20)
παρέρχεσθαι γὰρ γιγνώσκομεν καὶ τὰ θυμήρη καὶ τὰ δυσαχθῆ. Καὶ γὰρ καὶ ὁ
λαμπρὰν ἐσθῆτα περιβεβλημένος καὶ καθ’ ἑκάστην τρυφῶν καὶ κατασπαταλῶν καὶ ἐπὶ κλινῶν ἐλεφαντίνων ἀναπαυόμενος καὶ ὁ τῇ ἀναγκαίᾳ
πάλιν τροφῇ κεχρημένος καὶ ὑπὸ ψύχους βαλλόμενος καὶ ἐπ’ ἐδάφους
ἀνακλινόμενος διέρχεσθαι τὸν τῆς ζωῆς αὐτοῦ χρόνον καταναγκάζεται·   (25)
παράγει γὰρ ὁ τῆς ζωῆς ἡμῶν χρόνος ὡς ἱππεὺς ταχυδρόμος καὶ ὡς αὔρα
πνέουσα δι’ ἀέρος καὶ ὡς ναῦς ἴχνος ἐν τῇ θαλάσσῃ μὴ διαφαίνουσα.
    Ἐὰν τοίνυν εἰς δέον καὶ εὐχαριστίαν τῇ ὑπομονῇ καὶ καρτερίᾳ ὁ τὰς
ἀνάγκας τοῦ σώματος καθυπομένων χρήσηται, οὐχὶ πᾶσαν ἡδονὴν καὶ
εὐφροσύνην καὶ ἀνάπαυσιν εὑρήσει ἐν τῷ ταμιείῳ τῆς ἑαυτοῦ ψυχῆς, ἔν τε   (30)
τῷ μέλλοντι αἰῶνι ζωῆς μέτοχος καθίσταται; Ὁμολογουμένως. Ὁ δὲ ἐν τῇ
τρυφῇ καὶ τῇ ἀδιαφορίᾳ καὶ τῇ λοιπῇ τῇ δοκούσῃ σωματικῇ ἀναπαύσει
ἐκδοὺς ἑαυτόν, ἔξωθεν μὲν τῷ δοκεῖν ἡδονὴν θηρώμενος, ἔνδοθέν ἐστιν ἐμπεπλησμένος κατηφείας καὶ σκυθρωπότητος διὰ τὸν ἔλεγχον τοῦ συνειδότος
τὸν ἀκατάπαυστον. Καὶ οὗτος μᾶλλον ἥδεται ὁ ἐν πενίᾳ καὶ στερήσει τῶν   (35)
ἀναγκαίων ἐγκαρτερῶν ἢ ἐκεῖνος ὁ περιουσίαν αὐτάρκη κεκτημένος. Ὅταν
δέ τις πλούτου καὶ περιφανείας καὶ δόξης καὶ τρυφῆς καταπτύσῃ, καὶ εἰς
οὐδὲν ταῦτα λογίσηται—οἷοί ἐστε ὑμεῖς χάριτι Χριστοῦ τοῦ ἀρχιποίμενοςκαὶ Θεὸν μόνον πλουτήσῃ καὶ πάντα τὰ τῇδε ἀπορρίψῃ καὶ τὸν τοῦ Χριστοῦ
ζυγὸν ὑπελθεῖν σπουδάσῃ νηστείαις καὶ ἀγρυπνίαις, καὶ κοπῇ θελημάτων   (40)
καὶ ὑποπιεσμοῖς σώματος τὸ σαρκικὸν φρόνημα καταβάλῃ, κατὰ τὸν θεῖον
ἀπόστολον, τὸ ἐπαιρόμενον κατὰ τῆς ψυχῆς, πόσην χρὴ τὴν ἐλπίδα ἔχειν,
πόσην τὴν χαράν, ὅσην τὴν ἀνάπαυσιν διὰ τὸ ἀνεπίληπτον τοῦ βίου, ἐάνπερ
ἀνοθεύτως καὶ ἀνολιγώρως τὴν ὑποταγὴν τῆς διαβιώσεως αὐτοῦ μετέλθῃ καὶ
διαβιβάσῃ;   (45)
    Διὰ τοῦτο παρακαλῶ καὶ ὑπομιμνῄσκω καὶ καθικετεύων ἐκλιπαρῶ, καὶ
ἰδίᾳ καὶ κοινῇ προτρέπεσθαι προτεθύμημαι, ἵνα πρόθυμοι ἐν ταῖς ἀσκητικαῖς
παλαίστραις γινώμεθα, ἵνα εὔψυχοι ἐν ταῖς ὑποτακτικαῖς ἀνάγκαις
εὑρισκώμεθα, μὴ ἀπολιμπανόμενοι δι’ ὀλιγωρίαν καὶ ἀνάπαυσιν σαρκικήν,
ἵνα μὴ λέγω ἀφοβίαν Θεοῦ, τῶν θείων συνάξεων τῶν φωτιζόντων ἡμῶν τὰς   (50)
ψυχάς, ἀλλὰ προτρέχοντες ἕτερος τοῦ ἑτέρου καὶ προπορευόμενοι ἀλλήλων,
κερδαίνειν ἐκ τούτου τὰ μέγιστα καὶ ὠφελεῖσθαι πιστεύοντες, ὅπως καὶ
ἐν τῇ τῶν οὐρανῶν βασιλείᾳ τῶν ἡτοιμασμένων ἀγαθῶν τοῖς βιασταῖς
καὶ ἁρπακταῖς ἐπιτυχόντες, συνεῖναι τῷ Χριστῷ καὶ συμβασιλεῦσαι μὴ
διαμάρτωμεν.   (55)
    Μὴ γάρ, ὅτι παρῆλθον αἱ τοῦ Χριστοῦ ἑορταί, συμπαρελθεῖν καὶ τὸν
ἡμέτερον κόπον λογισώμεθα· καὶ γὰρ μᾶλλον ἀπὸ τῆς δεῦρο πλειόνως καὶ
θερμοτέρως πρὸς τὰ τῆς ἀρετῆς ἆθλα καὶ σκάμματα σπεύδειν καὶ κατεπείγεσθαι σὺν πολλῇ προθυμίᾳ ὀφείλομεν, τὸ ἄδηλον τῆς ζωῆς ἡμῶν
ἐννοοῦντες καὶ τὸ ταχύρροπον τοῦ θανάτου. Ἐγγίζει γὰρ ἡ τοῦ Χριστοῦ   (60)
ἡμέρα, καὶ τὸ τέλος ἑκάστου ἐπὶ θύραις. Καὶ εἰ ὁ θεῖος ἀπόστολος τὴν
ἡμέραν τοῦ Χριστοῦ πρὸ πολλοῦ ἐγγὺς ἔφησεν εἶναι, καὶ αὐτὸς ὁ Χριστὸς
ἐσχάτην εἴρηκεν εἶναι τῆς ἐπιφανείας αὐτοῦ καὶ παρουσίας τὴν ἡμέραν καὶ
ὥραν, πολλῷ μᾶλλον ἡμεῖς, εἰς οὓς τὰ τέλη τῶν αἰώνων ἐναργῶς
κατήντησε; Βλέπομεν γὰρ καὶ τοὺς ἀδελφοὺς ἡμῶν καθ’ ἑκάστην προσλαμβανομένους καὶ πρὸς τὰ μέλλοντα τῶν τῇδε ἀπερχομένους, καὶ τοὺς μὲν
χαίροντας διὰ τὴν ἐλπίδα τῆς μισθαποδοσίας καὶ διὰ τὴν ἀπόθεσιν τῆς ἰλύος
τῆς σαρκὸς καὶ τοῦ γαιώδους φρονήματος, καὶ διὰ τὸ τηρῆσαι ἀλωβήτους
τοὺς κοινοβιακοὺς κανόνας τῆς ὑποτακτικῆς αὐτῶν διαβιώσεως, οὓς ὁ κοινὸς
πατὴρ καὶ φωστὴρ ἡμῶν ἐξέθετο Θεόδωρος, μᾶλλον δὲ ὁ ἐν τῷ ἁγίῳ ἡμῶν   (70)
πατρὶ λαλῶν καὶ ἐνεργῶν Θεός, καὶ ἐπ’ ἐλπίδι ζωῆς αἰωνίου πορευομένους,
τοὺς δὲ στένοντας καὶ ὀδυνωμένους καὶ πρὸ τοῦ θανάτου τὸν ἔλεγχον τοῦ
συνειδότος ἕτερον θάνατον ἀθάνατον ἔχοντας διὰ τὸ μὴ ἐθελῆσαι στοιχεῖν τῇ
κοινῇ βιοτῇ καὶ ζωῇ καὶ τροφῇ τῶν πνευματικῶν θρεμμάτων καὶ λογικῶν
προβάτων Χριστοῦ, ἀλλ’ αὐτοθελῶς καὶ ἰδιορρύθμως καὶ ἀνυποτάκτως ὑπὸ   (75)
τοῦ δολεροῦ ὄφεως καὶ κοινοῦ ἐχθροῦ κλεπτομένους, ξένα καὶ ἀλλότρια
τοῦ κοινοβιακοῦ κανόνος ἔργα διαπραξαμένους, καὶ μολῦναι μὲν τὴν οἰκείαν
συνείδησιν, προσαποπλῦναι δὲ καὶ τὴν ἰδίαν ψυχήν.
    Διὰ τοῦτο προλέγω καὶ προδιαμαρτύρομαι καὶ σὺν δάκρυσι καθικετεύω
ἕνα ἕκαστον καὶ τῶν ἰχνῶν ὑμῶν ἐφάπτομαι σχετικῶς ἅμα καὶ δουλικῶς, ἵνα   (80)
μὴ λέγω χριστομιμήτως, ὅπως τὸν βίον ὑμῶν καθάραντες διὰ τῆς τελείας
ἀποταγῆς καὶ ὑπακοῆς καὶ «τὸ φρόνημα τῆς σαρκὸς» δουλώσαντες τῷ
φρονήματι τοῦ Θεοῦ, πᾶσι τρόποις σπουδάσωμεν τὰ προγεγονότα σπιλώματα
καὶ ῥυπάσματα ἐκτρίψαι καὶ ἀποκαθάραι τῶν διανοιῶν ὑμῶν, εἰδότες
ἀκριβῶς ὅτι ἐκ τῶν τοῦ διαβόλου ἐπιτηδευμάτων καὶ μηχανημάτων ταῦτα   (85)
ὑμῖν ἐγγίνονται· εὐμήχανος γάρ ἐστι καὶ λίαν πανοῦργος καὶ δόλιος,
ἐπιχαίρων ἀεὶ καὶ ἐπισκιρτῶν τῇ ἀπωλείᾳ ἡμῶν καὶ ἐπεγγελῶν. Εἰς γὰρ τὸ
ὕψος ὅθεν αὐτὸς ἐκπέπτωκεν, ἡμεῖς ἀνελθεῖν διὰ καθαροῦ βίου καὶ ἀνεπιλήπτου διαγωγῆς διδασκόμεθα καὶ πιστεύομεν, καὶ διὰ τοῦτο πολλῇ σπουδῇ
κέχρηται συγκατασπάσαι ἡμᾶς ἑαυτῷ εἰς τὰ τοῦ ᾍδου ταμιεῖα πειρώμενος.   (90)
Ἀλλ’ ἡμεῖς, «ἀδελφοὶ ἅγιοι, κατὰ τὸν ἀπόστολον, κλήσεως οὐρανίου μέτοχοι», μὴ πειθώμεθα αὐτῷ, ἀλλ’ ἀκριβῶς εἰδότες τὸν ἄσπονδον φθόνον ὃν
κέκτηται πρὸς τὸ τῶν ἀνθρώπων γένος, καὶ μάλιστα πρὸς τὴν βιοτὴν τῶν
ἀληθινῶν μοναχῶν, φεύγωμεν καὶ ἀποτρεπώμεθα, μᾶλλον δὲ ἐπεγγελῶμεν
τῶν αὐτοῦ μηχανημάτων τε καὶ τεχνασμάτων.   (95)
    Ὑποτάγητε οὖν τῷ Κυρίῳ διὰ τῆς ἀπαρνήσεως καὶ ἀποθέσεως τοῦ οἰκείου
θελήματος καὶ φρονήματος, κολλήθητε τῷ θελήματι αὐτοῦ καὶ ἀντιλήψεται
ὑμῶν ἐν ἡμέρᾳ ἀνταποδόσεως. Φοβήθητε τὴν φοβερὰν ἀπόφασιν τῆς κατακρίσεως, καὶ σὺν πάσῃ προθυμίᾳ ἐργάσασθε τὰ ἀρεστὰ ἐνώπιον αὐτοῦ,
πάντες ἅμα ὑπακούοντες καὶ ὑποτασσόμενοι καὶ ὑποπτήσσοντες τῷ θελήματι   (100)
αὐτοῦ. Πᾶσαν γὰρ ἐξουσίαν ὑπ’ αὐτοῦ τετάχθαι πιστεύομεν, καὶ εἰ αἱ τοῦ
κόσμου ἐξουσίαι ὑπὸ τοῦ τῶν ὅλων Θεοῦ τοῦ πάντων προνοουμένου καὶ πάντα
διέποντος τὴν πῆξιν καὶ τὴν ἀρχὴν καὶ τὴν πρόνοιαν ἔλαβον, πολλῷ μᾶλλον
αἱ κατὰ πνεῦμα· πνεύματι γὰρ στοιχεῖσθαι τὸν βίον ἡμῶν πιστεύομεν·
αὐτὸς γὰρ «ὑπήκοος γέγονε μέχρι θανάτου, θανάτου δὲ σταυροῦ», καὶ οὐκ   (105)
ἦλθε ποιῆσαι τὸ οἰκεῖον θέλημα, ἀλλὰ τοῦ πέμψαντος αὐτὸν πατρός, καὶ
οὐκ ἦλθε διακονηθῆναι, ἀλλὰ διακονῆσαι, καὶ τοσοῦτον ταπεινωθῆναι ὁ
ὑπερούσιος καὶ ἀκατάληπτος, ὥστε καὶ πόδας δούλων νίψαι μὴ ἀπαξιῶσαι
καὶ ἐν μέσῳ αὐτῶν γενέσθαι ὡς ὁ διακονῶν, ὑπόδειγμα διδοὺς ἡμῖν ταπεινώσεως καὶ πρὸς οὐρανὸν ἀνάγων διὰ τῆς ἐκμιμήσεως τῶν αὐτοῦ τυπωμάτων τε   (110)
καὶ παραδειγμάτων.
    Ἐπὰν τοίνυν ὁ εἰς τοῦτο τεταγμένος ἀδελφὸς προτρέπηται τὴν πνευματικὴν
ὁμήγυριν ἡμῶν εἰς τὸ κατελθεῖν καὶ συγκοπιάσαι, καὶ διὰ τῆς ταπεινώσεως
ὑψωθῆναι καὶ διὰ τῆς εὐπειθείας πρὸς οὐρανὸν ἀναβιβασθῆναι καὶ ἀχθοφορεῖν τὰ χρειώδη καὶ ἐπιτήδεια καὶ ἀναγκαῖα τῆς ζωῆς ἡμῶν ἐφόδια,   (115)
πάντες προθύμως ὑπείκοντες πορευώμεθα, καὶ σιωπῶντες καὶ κατὰ διάνοιαν
τῷ Θεῷ ὁμιλοῦντες. Ἐν τῇ θαλάσσῃ εὐψύχως κατερχόμενοι, τὴν διακονίαν
τῆς προσταγῆς ἐκπληρώσωμεν, ἔν τε ταῖς ὀρδινίαις τοῦ ἀρτοκοπείου
ὑπείκοντες, ἔν τε ταῖς λοιπαῖς ὑπουργικαῖς χρείαις, πάντας ἡμᾶς ἃς
ἐπάναγκες ἐκτελεῖν ἐστι, πνευματικοὶ πατέρες καὶ ἀδελφοί. Μηδεὶς ἀντιλέγων,   (120)
μηδεὶς γογγυσμῷ ὑποβαλλόμενος, ἵνα μὴ τὸν κόπον ὑφιστάμενος, τοῦ μισθοῦ
τῆς ἀνταποδόσεως ἐκπίπτῃ· ἐκεῖνος γάρ ἐστι τῷ ὄντι εὐγενὴς καὶ ἐπίδοξος ὁ
τὴν ἀρετὴν μετερχόμενος καὶ τὴν ὑπακοὴν καὶ τὴν εὐπείθειαν τοῦ κοινοβιακοῦ
κανόνος μὴ παραχαράττων.
    Ἀλλὰ καὶ ἐν τῇ ἑωθινῇ δοξολογίᾳ, ἀναγνώσεως ἐπιτελουμένης πολλὴν   (125)
εἶναι δεῖ τὴν ἡσυχίαν, πολλὴν τὴν σιωπὴν τῶν χειλέων, πλείονα τὴν
προσοχήν, ἵνα μή τι τῶν ἀναγινωσκομένων ἐκπέσῃ τῆς ἡμῶν διανοίας. Ἀλλ’
ὥσπερ γῆ ἀγαθὴ τὸν ἐν αὐτῇ ὑετὸν ἐν καιρῷ δεχομένη καρποτοκεῖ πλείονα
τὸν καρπόν, οὕτως ἡμᾶς δεχομένους τὸν ἀγαθὸν σπόρον τῶν ἁγίων γραφῶν,
γεωργεῖν χρὴ καὶ πλουτεῖν τὸν καρπὸν ἐν τριάκοντα καὶ ἐν ἑξήκοντα καὶ ἐν   (130)
ἑκατὸν κατὰ τὴν σπουδὴν καὶ ἐπιμέλειαν τῆς προαιρέσεως, καὶ τῆς
βασιλείας τῶν οὐρανῶν διὰ τῆς ἐργασίας καὶ ἐκπληρώσεως τῶν ἐντολῶν
ἐπιτυχεῖν καὶ τῆς ἀνταποδόσεως τῶν δικαίων μὴ διαμαρτεῖν, χάριτι καὶ οἰκτιρμοῖς καὶ φιλανθρωπίᾳ τοῦ Κυρίου ἡμῶν Ἰησοῦ Χριστοῦ, ᾧ ἡ δόξα καὶ τὸ κρά-
τος, σὺν τῷ Πατρὶ καὶ τῷ Ἁγίῳ Πνεύματι, νῦν καὶ ἀεὶ καὶ εἰς τοὺς αἰῶνας   (135)
τῶν αἰώνων. Ἀμήν. @1
(4)     Περὶ τοῦ πάντας σπουδαίως καὶ προθύμως συντρέχειν ἐν τοῖς τελευτῶσιν   (1)
ἀδελφοῖς, καὶ τὸν τελευταῖον ἀσπασμὸν ἀποδιδόναι μέχρι καὶ τῆς τοῦ τάφου
παραδόσεως.
    Ἀδελφοὶ καὶ πατέρες, ἡ τῆς κατηχήσεως ὑπόθεσις ὠφελείας ὑπόμνησις
πέφυκε γίνεσθαι τοῖς ἀκούουσι, καὶ εἰκότως· καὶ γὰρ ὁ σπείρων καὶ τὸ   (5)
καρπὸν συγκομίζων πρῶτον μὲν τῶν παριόντων τὰς εὐλογίας δρεπόμενος,
ἔπειτα τῶν καρπῶν τὰς συγκομιδὰς ἐπ’ ἀποθήκαις συλλέγων, διπλῆν τὴν
εὐλογίαν ἐπικομιζόμενος χαίρει καὶ ἥδεται καὶ προθυμότερος πρὸς τὸ ἑξῆς
ἀποκαθίσταται. Τοιοῦτόν τι καὶ ὁ λέγων καὶ διεγείρων πρὸς ψυχικὴν
ὠφέλειαν διὰ τῆς κατηχήσεως πάσχει πρὸς ὠφέλειαν καὶ ψυχικὴν   (10)
λυσιτέλειαν τὰ σπέρματα καθορᾷ βλαστάνοντα καὶ ἑκατοστεύοντα τὸν
καρπὸν ἀναφέροντα, πρὸς τὸ ἑξῆς προθυμότερος καὶ γενναιότερος καί,
ἵν’ εἴπω, νεανικώτερος ἀποκαθίσταται· εἰ δὲ πρὸς ἀφανισμόν, διὰ τῶν
πονηρῶν ἐννοιῶν τε καὶ λογισμῶν τῶν ἐκ τοῦ ἀντικειμένου ἐπισυμβαινόντων
καὶ συμπνιγόντων τὸν καλὸν σπόρον τοῦ ἐπιμελῶς καὶ σπουδαίως σπείροντος,   (15)
καθορᾷ τῆς χώρας τὸ γόνιμον καὶ οὐχὶ πρὸς εὐκαρπίαν ἀναβλαστάνον καὶ
ἀναθάλλον, οὐ μόνον οὐ προθυμότερος, ἀλλὰ πολλῷ πλέον καὶ ὀκνηρότερος
πέφυκε γίνεσθαι καὶ ῥᾳθυμότερος, τοῦτο μὲν διὰ τὸ εἰς κενὸν τὸν σπόρον
αὐτοῦ καταπεσεῖν, τοῦτο δὲ διὰ τὸ μὴ ἀμῆσαι τὸν ἄσταχυν ἐν τῷ καιρῷ τῆς
συγκομιδῆς, ἀλλὰ κεναῖς χερσὶν οἴκαδε τῆς ὠφελείας ἐπαπελθεῖν.   (20)
    Ὅμως δέ, εἴτε καρπὸν ἐν τοῖς ἀκούουσι τὸν τοῦ Θεοῦ λόγον ποιήσει ὁ
λόγος καὶ γεννήσει, εἴτε ἄκαρπος πρὸς ἐργασίαν τῶν τοῦ Θεοῦ ἐντολῶν ὁ τοῦ
λέγοντος ἀποδειχθῇ, τὸν μισθὸν ἀπηρτισμένον καὶ τετελειωμένον παρὰ τοῦ
μισθαποδότου Θεοῦ ἀπολήψεται ἐν ἡμέρᾳ κρίσεως ὁ τὸν σπόρον τοῦ λόγου
καταβαλλόμενος καὶ μὴ ῥᾳθύμως μηδὲ ὀκνηρῶς μηδὲ ἠμελημένως διακείμενος ἐν ταῖς τῶν λόγων παραινέσεσι. Κἀκεῖνος μὲν τὸν μισθὸν λήψεται
ὁμολογουμένως, καὶ πιστεύομεν. Οἱ δέ γε ἀκούοντες καὶ μὴ ποιοῦντες τοὐναντίον κατακριθήσονται καθάπερ ἐν εὐαγγελίοις αὐτὸς ὁ Κύριος ἀπεφήνατο·
«εἰ μὴ ἦλθον καὶ ἐλάλησα αὐτοῖς, ἁμαρτίαν οὐκ εἶχον· νῦν δὲ πρόφασιν οὐκ
ἔχουσιν περὶ τῆς ἁμαρτίας αὐτῶν».   (30)
    Ἀλλ’ ἐφ’ ὑμῖν μὴ γένοιτο τοῦτο μήτε ἀκοῦσαι μήτε πεῖραν λαβεῖν τῶν
τοῦ Θεοῦ θρεμμάτων τε καὶ προβάτων τῶν ἐκλελεγμένων ἐκ μυριάδων τῶν
ὑπηκόων καὶ ἐσταυρωμένων καὶ μέχρι θανάτου ἀγωνιζομένων, καὶ τὸν
ἐναντίον καὶ πολέμιον ἐχθρὸν καταβαλεῖν σπευδόντων. Διὰ τῆς εὐπειθείας
καὶ ἐργασίας τῶν ἐντολῶν λαμπρύνεσθε καὶ ταῖς ἐκπληρώσεσι τῶν φωτοποιῶν   (35)
ἀρετῶν καθαίρεσθε καὶ φωτίζεσθε, καὶ ἀναβάσεις ἐν τῇ καρδίᾳ τιθέμενοι
καὶ ἀπὸ δόξης εἰς δόξαν μεταβιβαζόμενοι καὶ ὑψούμενοι συνεπαίρεσθε
καὶ ἀνακαθαίρεσθε μέχρις ἂν πρὸς τὸ ἀκρότατον καταντήσητε τῆς τοῦ Θεοῦ
δόξης καὶ ὑψηλῆς ἀναβάσεως.
    Καὶ γὰρ καὶ τὰ νῦν τὸ πειθήνιον ὑμῶν γινώσκων καὶ τὸ εὐήκοον καὶ τὸ   (40)
πρὸς τῶν τοῦ Θεοῦ θελημάτων σπουδαῖον καὶ διηκριβωμένον, ὑπόμνησίν
τινα βούλομαι ποιήσασθαι πρὸς τὴν πνευματικὴν ὑμῶν ὁμήγυριν, μικρὰν μὲν
καὶ εὐτελεστάτην, μεγάλα δὲ λυσιτελοῦσαν καὶ σφόδρα τῇ ὑμετέρᾳ ψυχῇ
ἁρμόζουσαν, καὶ Θεῷ προσοικειοῦσαν διὰ τῆς εὐπειθεστάτης ἐκπληρώσεως,
ὅπως ἄρτιοι καὶ τετελειωμένοι ὄντες, καὶ ἐν μηδενὶ λειπόμενοι, Θεῷ καθαρῷ   (45)
νῷ προσομιλήσητε καὶ προσοικειωθῆτε τελεώτερόν τε καὶ ἀκριβέστερον.
Βλέπω γάρ τινας ἀμελῶς καὶ ῥᾳθύμως πρὸς τὸ μέλλον ὑπομνησθῆναι
διακειμένους, καὶ ἀντ’ οὐδενὸς τὴν ὠφέλειαν ἡγουμένους καὶ τὰ μέγιστα
ζημιουμένους, καὶ ψυχὴν μὲν μολυνομένους καὶ Θεόν, ἵν’ εἴπω, τὰ μεγάλα
ἐν τούτῳ παροργίζοντας.   (50)
    Ἡνίκα γὰρ ἀδελφὸς τῶν τῇδε πρὸς τὸν ἐκεῖθεν κόσμον πορεύηται, Θεοῦ
καλοῦντος, καὶ τὴν ἐσχάτην πνοὴν τῷ δεσπόζοντι παρατίθεται καὶ ψυχὴν
καὶ ζωὴν ἐν χερσὶ τοῦ τῶν ὅλων Θεοῦ, ὀφείλοντες πάντες ὁμοῦ συντρέχειν
καὶ τὸν τελευταῖον ἀσπασμὸν καὶ τὴν ἐσχάτην σύνταξιν τῷ ἀπελθόντι
ἀπονέμειν, τοὐναντίον ποιοῦμεν, μήτε ἐν τῇ τελευταίᾳ πνοῇ μήτε ἐν τῇ   (55)
κηδείᾳ εὑρισκόμενοι, μήτε ἐν τῷ ἀσπασμῷ τῷ ἐσχάτῳ συναριθμούμενοι καὶ
ταττόμενοι, ἀλλ’ ὡσεί τινος ἑτέρου πάσχοντος καὶ οὐχὶ τοῦ οἰκείου μέλους,
καταρρᾳθυμοῦμεν καὶ καταφρονοῦμεν, καὶ ἀμελῶς διακείμενοι ἀπο-
στρεφόμεθα, μήτε ἐν τῇ συναριθμήσει τῶν λοιπῶν ἀδελφῶν καταταττόμενοι,
μήτε συγκατερχόμενοι ἐν τοῖς τάφοις τοῦ ἀδελφοῦ ὑπερευχόμενοι καὶ ἐν αὐτῷ   (60)
τὰ οἰκεῖα ἀναθεωροῦντες καὶ δάκρυσι τοὺς ψυχικοὺς μώλωπας ἀποπλύνοντες
τῶν οἰκείων ῥυπασμάτων τε καὶ μολυσμάτων.
    Ὅταν τοίνυν <ὁρᾷς> τὸν σὸν ἀδελφόν, μᾶλλον δὲ τὸ οἰκεῖον μέλος
—πάντες γὰρ ἕν ἐσμεν ἐν Κυρίῳ καθά φησιν ὁ ἀπόστολος, ὁ δὲ καθεὶς ἀλλήλων
μέλη—πρὸς Κύριον ἀπερχόμενον καὶ πρὸς τὸν ἐκεῖσε κόσμον πορευόμενον,   (65)
ὅθεν οὐκ ἔνι ἐπιστροφὴν γενέσθαι καὶ παλινῳδίαν εὑρέσθαι, καὶ τῶν βεβιωμένων λόγον ἀποδοῦναι μέλλοντα, οὐ συναλγεῖς καὶ συμπάσχεις καὶ
συμπονεῖς καὶ εὐχὰς ἐκτενεῖς ὑπὲρ αὐτοῦ πρὸς Κύριον ἀναπέμπεις; Μᾶλλον
δὲ οὐδὲ πορεύει πρὸς τὴν αὐτοῦ κηδείαν, ὅπερ τυχὸν καὶ ἄλλοις καὶ τοῖς
πόρρω ἐπάναγκές ἐστι, καὶ μακρὰν ἐνεργεῖν καὶ πράττειν, δακρύειν καὶ   (70)
ἐπεύχεσθαι καὶ σπουδῇ πολλῇ πρὸς αὐτὸν συνέρχεσθαί τε καὶ παραγίνεσθαι @1
καὶ κατασπάζεσθαι καὶ ἐπεύχεσθαι καὶ δακρύειν, καὶ τῶν βεβιωμένων τὴν
ἀντάμειψιν λήψεσθαι παρὰ τῷ μισθαποδότῃ Θεῷ ἐξαιτουμένοις. Τίνος ἄρα
οὐκ ἀλογώτερος καὶ ἀναισθητότερος ὑπάρχεις σύ, μᾶλλον δὲ ἀθλιώτερος;
Σεαυτὸν ἐν τούτοις βλέπων καὶ μὴ τὴν δικὴν πρὸ ὀφθαλμοῦ ἔχων, μηδὲ τὸ   (75)
κριτήριον κατὰ νοῦν λαμβάνων, ἀλλὰ καὶ μᾶλλον βαρύτερον, ἵν’ εἴπω, καὶ
φορτικώτερον ἀπεργαζόμενος διὰ τῆς καταφρονήσεως τῶν θείων καὶ εὐαγγελικῶν ἐνταλμάτων τε καὶ προσταγμάτων· ὁ γὰρ Χριστὸς τοῖς ἐξ ἀριστερῶν εἰς τὸ
πῦρ τὸ ἐξώτερον πέμπων ἐπηγγείλατο λέγων ὅτι «ξένος ἤμην καὶ οὐ συνηγάγετέ με, ἀσθενὴς καὶ ἐν φυλακῇ καὶ οὐκ ἐπεσκέψασθέ με». Σὺ δὲ θανόντα   (80)
τὸν ἀδελφὸν περιορῶν καὶ ἀποστρεφόμενος καὶ οὐ προστρέχων καὶ συναλγῶν τέλειος ἐκπληρωτὴς τῶν εὐαγγελικῶν παραγγελμάτων γεγένησαι, καὶ
ταῦτα ἐσταυρωμένος καὶ φυγὰς κόσμου καὶ σχήματος ἀγγελικοῦ ἠμφιεσμένος περιβολήν; Καὶ ποῦ ταῦτα συγγνώμης; Ποῦ ταῦτα συμπαθείας καὶ
ἐλεημοσύνης; Φοβοῦμαι μὴ εἰς κενὸν τὸ ὄνομα τὸ τῶν μοναχῶν περιφέρωμεν.   (85)
Φοβοῦμαι μὴ τὸ πῦρ τὸ ἄσβεστον πλέον ἐκκαίηται ἐν ἡμῖν τοῖς μὴ κατὰ
πνεῦμα πορευομένοις, ἀλλὰ κατὰ σάρκα καὶ ταῖς σαρκικαῖς ἐπιθυμίαις καὶ
ὀρέξεσι. Φοβοῦμαι μὴ διπλῆν τὴν ἀπαίτησιν τῶν ἐντολῶν τοῦ Κυρίου
ἐκζητηθῶμεν, αὐτοί τε οὐκ ἐκπληροῦντες καὶ παρὰ πολλῶν ὡς ἐκπληρωταὶ
νομιζόμενοι καὶ σεβαζόμενοι.   (90)
    Ἀλλ’ εἰ καὶ μὴ πρότερον, κἂν νῦν γοῦν, πατέρες καὶ ἀδελφοὶ καὶ τέκνα
ἠγαπημένα, σπουδάσωμεν καὶ ταχύνωμεν καὶ σπεύσωμεν ἀνεπιστρόφως, καὶ
ἡνίκα ἀδελφὸν ἀκούσομεν πρὸς Κύριον ἐκδημοῦντα καὶ πορευόμενον, τὸν
τελευταῖον ἀσπασμὸν καὶ τὴν ἐσχάτην σύνταξιν ἀποδόντες, μέχρι τοῦ τάφου
τὴν προπομπὴν ποιώμεθα, πολλὰ μὲν ὑπὲρ τοῦ προαπελθόντος τὸ θεῖον   (95)
ἐκλιπαροῦντες, πολλὰ δὲ ὑπὲρ τῶν αὐτοῦ ὀφλημάτων ὡς οἰκείων παραπτωμάτων ὑπερευχόμενοι, ἵνα πλέον ὑπὲρ ἑαυτῶν μᾶλλον ἢ τοῦ τετελευτηκότος
τὸν Θεὸν ἐκδυσωποῦντες, τὴν φιλαδελφίαν καὶ ἐν τούτῳ ὡς ἐν ἅπασι κτησάμενοι, τύχωμεν τῶν ἐπηγγελμένων ἀγαθῶν. Ὥσπερ γὰρ ὁ ἑτέροις τὴν τοῦ
ἐλαίου χρίσιν ποιούμενος, τὰς χεῖρας πρότερον ἐπαλείφων, εἶθ’ οὕτω τοῦ   (100)
πέλας τὴν χρίσιν ἀποπληροῖ, οὕτω καὶ ὑμεῖς ὑπὲρ τοῦ προπορευομένου τὸν
Θεὸν δυσωποῦντες, ὑπὲρ ἑαυτῶν μᾶλλον ἐντυγχάνειν τὸ θεῖον ἐκλιπαροῦμεν.
Οὕτω τοίνυν βιοῦντες, καὶ οὕτω φιλαδέλφως καὶ συμπαθῶς διάγοντες, καὶ
ἕτερος τοῦ ἑτέρου ὑπερευχόμενος, τύχωμεν τῶν ἐπηγγελμένων ἀγαθῶν ὧν
ἡτοίμασεν ὁ Θεὸς τοῖς βίον ὀρθὸν ἐπανῃρημένοις καὶ πολιτείαν ἁγνὴν καὶ   (105)
βιοτὴν ἀνόθευτον ἐπαγγειλαμένοις καὶ ἐκπληρώσασιν, ἐν Χριστῷ Ἰησοῦ τῷ
Κυρίῳ ἡμῶν, ᾧ ἡ δόξα καὶ τὸ κράτος σὺν τῷ Πατρὶ καὶ τῷ Ἁγίῳ Πνεύματι,
νῦν καὶ ἀεὶ καὶ εἰς τοὺς αἰῶνας τῶν αἰώνων. Ἀμήν.

